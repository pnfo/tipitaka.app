cha:7:චිත්තසංයුත්තං
sub:1:සංයොජනසුත්තවණ්ණනා
bod:343:<b>භොගගාම</b>න්ති <pb M=2.371/> <pb V=2.84/> භොගුප්පත්තිගාමං। <b>පවත්තතී</b>ති අප්පටිහතං හුත්වා පවත්තති පටිසම්භිදප්පත්තියා।
cen:සංයොජනසුත්තවණ්ණනා නිට්ඨිතා।
sub:2:පඨමඉසිදත්තසුත්තවණ්ණනා
bod:344:<b>අවිසාරදත්තා</b>ති පඤ්හං බ්යාකාතුං වෙය්යත්තියාභාවෙන අසමත්ථත්තා। උපාසකො ථෙරෙසු බ්යාකාතුං අසක්කොන්තෙසු සයං බ්යාකාතුකාමො පුච්ඡති, න විහෙසාධිප්පායො। පඨමවචනෙන අබ්යාකරොන්තෙ දිස්වාව පුනප්පුනං පුච්ඡිතං විහෙසො විය හොතීති කත්වා වුත්තං <b>“විහෙසෙතී”</b>ති।
cen:පඨමඉසිදත්තසුත්තවණ්ණනා නිට්ඨිතා।
sub:3:දුතියඉසිදත්තසුත්තවණ්ණනා
bod:345:<b>අවන්තියා</b>ති අවන්තිරට්ඨෙ, තං පන මජ්ඣිමපදෙසතො දක්ඛිණදිසායං। තෙනාහ <b>“දක්ඛිණාපථෙ”</b>ති। <b>අධිප්පායෙනා</b>ති තස්ස වචනස්ස අනුමොදනාධිප්පායෙන වදති, න පන තතො කිඤ්චි ගහෙතුකාමතාධිප්පායෙන।
cen:දුතියඉසිදත්තසුත්තවණ්ණනා නිට්ඨිතා।
sub:4:මහකපාටිහාරියසුත්තවණ්ණනා
bod:346:<b>තෙසං අනුජානන්තො</b>ති තෙසං දාසකම්මකරානං සෙසකෙ යථාරුචි විචාරණං අනුජානන්තො। <b>කුධිත</b>න්ති බලවතා සූරියසන්තාපෙන සඞ්කුථිතං <pb M=2.372/>। තෙනාහ <b>“හෙට්ඨා”</b>තිආදි। <b>අතිතිඛිණ</b>න්ති අතිවිය තික්ඛධාතුකං। <b>අසම්භින්නපද</b>න්ති <pb V=2.85/> අඤ්ඤත්ථ අනාගතත්තා තිපිටකෙ අවොමිස්සකපදං, ඉධෙව ආගතපදන්ති අත්ථො। <b>පටිලීයමානෙනා</b>ති පටිකංසෙන විසෙසනෙන විලීයමානෙන කායෙන।
bod:<b>එත්ථ චා</b>ති එතස්මිං අධිට්ඨානිද්ධිකරණෙ। <b>අබ්භමණ්ඩපං කත්වා</b>ති සමන්තතො ඡාදනවසෙන මණ්ඩපං විය මෙඝපටලං උප්පාදෙත්වා। <b>දෙවො</b>ති මෙඝො। <b>එකමෙකං</b> ඵුසිතකං <b>ඵුසායතු</b> ජාලවිනද්ධං විය වස්සතු। එවං වුත්තප්පකාරෙන නානාපරිකම්මං නානාධිට්ඨානං එකතො පරිකම්මං එකතො අධිට්ඨානන්ති චතුක්කමෙත්ථ සම්භවතීති දස්සෙති <b>“එත්ථ චා”</b>තිආදිනා। <b>යථා තථා</b>ති යථාවුත්තෙසු චතූසු පකාරෙසු යෙන වා තෙන වා පකාරෙන <b>කරොන්තස්ස। කතපරිකම්මස්සා</b>ති “එවං වා එවං වා හොතූ”ති පවත්තිතපරිකම්මචිත්තස්ස। <b>“පරිකම්මානන්තරෙනා</b>ති අධිට්ඨානචිත්තුප්පාදනත්ථං සමාපන්නපාදකජ්ඣානතො වුට්ඨාය අධිට්ඨානචිත්තස්ස එකාවජ්ජනවීථියං පවත්තපරිකම්මං සන්ධාය වුත්ත”න්ති වදන්ති।
cen:මහකපාටිහාරියසුත්තවණ්ණනා නිට්ඨිතා।
sub:5:පඨමකාමභූසුත්තවණ්ණනා
bod:347:එලං වුච්චති දොසො, තං එතස්ස නත්ථීති නෙලං, තං අඞ්ගං එතස්සාති <b>නෙලඞ්ගො,</b> සුවිසුද්ධසීලගුණො। තෙනාහ “නෙලඞ්ගන්ති ඛො, භන්තෙ, සීලානමෙතං අධිවචන”න්ති। අට්ඨකථායං පන දොසාභාවමෙව දස්සෙතුං <b>“නෙලඞ්ගොති නිද්දොසො”</b>ති වුත්තං। <b>එතං භික්ඛුං ආගච්ඡන්ත</b>න්ති මහාකප්පිනත්ථෙරං සන්ධාය වුත්තං। <b>අත්තනො දිට්ඨෙන කථෙසී</b>ති අත්තනො සබ්බඤ්ඤුතඤ්ඤාණෙන පච්චක්ඛතො උපලක්ඛිතෙන අත්ථෙන කථෙසි। <b>අයං පන නයග්ගාහෙනා</b>ති අයං පන ගහපති අසුත්වා කෙවලං නයග්ගාහෙන ආහ।
cen:පඨමකාමභූසුත්තවණ්ණනා නිට්ඨිතා।
sub:6:දුතියකාමභූසුත්තවණ්ණනා
bod:348:<b>නිරොධං</b> <pb M=2.373/> <b>වලඤ්ජෙති</b> අනාගාමිභාවතො। <b>ඉමෙ සඞ්ඛාරා</b>ති ඉමෙ “කායසඞ්ඛාරො, වචීසඞ්ඛාරො, චිත්තසඞ්ඛාරො”ති වුච්චමානා තයො සඞ්ඛාරා। සද්දතොපි, අත්ථතොපි <b>අඤ්ඤමඤ්ඤං මිස්සා,</b> තතො එව <b>ආලුළිතා</b> ආකුලා, <b>අවිභූතා</b> දුබ්බිභාවනා, <b>දුද්දීපනා</b> අසඞ්කරතො දීපෙතුං දුක්කරා। තථා හි කුසලචෙතනා එව “කායසඞ්ඛාරො”තිපි <pb V=2.86/> වුච්චති, “වචීසඞ්ඛාරො”තිපි, “චිත්තසඞ්ඛාරො”තිපි। අස්සාසපස්සාසාපි කත්ථචි “කායසඞ්ඛාරො”ති, විතක්කවිචාරාපි “වචීසඞ්ඛාරො”ති වුච්චන්ති, සඤ්ඤාවෙදනාපි “චිත්තසඞ්ඛාරො”ති වුච්චන්ති। තෙන වුත්තං <b>“තථා හී”</b>තිආදි। තත්ථ ආකඩ්ඪිත්වා ගහණං <b>ආදානං,</b> සම්පත්තස්ස හත්ථෙ කරණං <b>ගහණං,</b> ගහිතස්ස විස්සජ්ජනං <b>මුඤ්චනං,</b> ඵන්දනං <b>චොපනං පාපෙත්වා</b> නිප්ඵාදෙත්වා। <b>හනුසඤ්චොපන</b>න්ති කායවිඤ්ඤත්තිවසෙන පුබ්බභාගෙ හනුසඤ්චොපනං කත්වා। එවඤ්හි වචීභෙදකරණං। <b>එවං ඉමෙ</b>තිආදි යථාවුත්තස්ස අත්ථස්ස නිගමනං।
bod:<b>පදත්ථං පුච්ඡති</b> ඉතරසඞ්ඛාරෙහි පදත්ථතො විසෙසං කථාපෙස්සාමීති। <b>කායනිස්සිතා</b>ති එත්ථ කායනිස්සිතතා ච නෙසං තබ්භාවභාවිතාය වෙදිතබ්බා, න කායස්ස නිස්සයපච්චයතාවසෙනාති දස්සෙන්තො <b>“කායෙ සති හොන්ති, අසති න හොන්තී”</b>ති ආහ। <b>කායො</b>ති චෙත්ථ කරජකායො දට්ඨබ්බො। <b>චිත්තනිස්සිතා</b>ති චිත්තං නිස්සාය තං නිස්සයපච්චයභූතං ලභිත්වා උප්පන්නා।
bod:“සමාපජ්ජාමී”ති පදස්ස සමීපෙ වුච්චමානං “සමාපජ්ජිස්ස”න්ති පදං ආසන්නානාගතකාලවාචී එව භවිතුං යුත්තං, න ඉතරන්ති ආහ – <b>“පදද්වයෙන නෙවසඤ්ඤානාසඤ්ඤායතනසමාපත්තිකාලො කථිතො”</b>ති। තයිදං තස්ස තථා වත්තබ්බතාය වුත්තං, න පන තස්ස තථා චිත්තපවත්තිසම්භවතො। සමාපන්නෙපි එසෙව නයො। <b>පුරිමෙහී</b>ති “සමාපජ්ජිස්සං සමාපජ්ජාමී”ති ද්වීහි පදෙහි। <b>පච්ඡිමෙනා</b>ති “සමාපන්නො”ති පදෙන।
bod:<b>භාවිතං හොති</b> උප්පාදිතං හොති නිරොධසමාපන්නත්ථාය। අනුපුබ්බසමාපත්තිසමාපජ්ජනසඞ්ඛාතාය නිරොධභාවනාය තං චිත්තං භාවිතං හොති। තෙනාහ <b>“යං ත”</b>න්තිආදි। <b>දුතියජ්ඣානෙයෙවා</b>ති දුතියජ්ඣානක්ඛණෙ <b>නිරුජ්ඣති</b>। තත්ථ අනුප්පජ්ජනතො අනුප්පාදනතො හෙට්ඨා නිරොධොති අධිප්පෙතො। චතුන්නං අරූපක්ඛන්ධානං තජ්ජා පරිකම්මසිද්ධා යා අප්පවත්ති <pb M=2.374/>, තත්ථ “නිරොධසමාපත්තිසඤ්ඤා”ති, යා නෙසං තථා අප්පවත්ති। සා <b>“අන්තොනිරොධෙ නිරුජ්ඣතී”</b>ති වුත්තා।
bod:“චිත්තසඞ්ඛාරො නිරුද්ධො”ති වචනතො තදඤ්ඤෙසං අනිරොධං ඉච්ඡන්තානං වාදං දස්සෙන්තො <b>“චිත්තසඞ්ඛාරො නිරුද්ධොති වචනතො”</b>තිආදිං වත්වා තත්ථ අතිප්පසඞ්ගදස්සනමුඛෙන තං වාදං නිසෙධෙතුං <b>“තෙ වත්තබ්බා”</b>තිආදිමාහ। <b>අභිනිවෙසං අකත්වා</b>ති යථාගතෙ බ්යඤ්ජනමත්තෙ අභිනිවෙසං අකත්වා। <b>ආචරියානං නයෙ</b>ති ආචරියානං පරම්පරාගතෙ ධම්මනයෙ ධම්මනෙත්තියං <b>ඨත්වා</b>।
bod:<b>කිරියමයපවත්තස්මි</b>න්ති <pb V=2.87/> පරිත්තභූමකකුසලාකුසලධම්මපබන්ධෙ <b>වත්තමානෙ</b>। තස්මිඤ්හි වත්තමානෙ කායික-වාචසික-කිරියසම්පවත්ති හොති, දස්සන-සවනාදිවසෙන ආරම්මණග්ගහණෙ පවත්තමානෙති අත්ථො। තෙනාහ – <b>“බහිද්ධාරම්මණෙසු පසාදෙ ඝට්ටෙන්තෙසූ”</b>ති। <b>මක්ඛිතානි වියා</b>ති පුඤ්ඡිතානි විය හොන්ති ඝට්ටනාය විබාධිතත්තා। එතෙනායං ඝට්ටනා පඤ්චද්වාරිකවිඤ්ඤාණානං වෙගසා උප්පජ්ජනාය න ආරම්මණන්ති දස්සෙති। තෙනෙවාහ – <b>“අන්තොනිරොධෙ පඤ්ච පසාදා අතිවිය විරොචන්තී”</b>ති।
bod:<b>තතො පරං සචිත්තකො භවිස්සාමී</b>ති ඉදං අත්ථතො ආපන්නං ගහෙත්වා වුත්තං – “එත්තකං කාලං අචිත්තකො භවිස්සාමී”ති එතෙනෙව තස්ස අත්ථස්ස සිද්ධත්තා। <b>යං එවං භාවිත</b>න්ති එත්ථ විසුං චිත්තස්ස භාවනා නාම නත්ථි, අද්ධානපරිච්ඡෙදං පන කත්වා නිරොධසමාපත්තත්ථාය කාතබ්බපරිකම්මභාවනාය එව තස්ස සිජ්ඣනතො।
bod:<b>සා පනෙසා</b> නිරොධකථා। <b>ද්වීහි බලෙහී</b>ති සමථවිපස්සනාබලෙහි। <b>තයො ච සඞ්ඛාරාන</b>න්ති තිණ්ණං කායවචීචිත්තසඞ්ඛාරානං පටිප්පස්සද්ධියා। <b>සොළසහි ඤාණචරියාහී</b>ති අනිච්චානුපස්සනාදීනං අට්ඨන්නං අනුපස්සනාඤාණානං, අට්ඨන්නඤ්ච මග්ගඵලඤාණානං වසෙන ඉමාහි සොළසහි ඤාණප්පවත්තීහි। <b>නවහි සමාධිචරියාහී</b>ති අට්ඨ සමාපත්තියො අට්ඨ සමාධිචරියා, තාසං උපචාරසමාධි සමාධිභාවසාමඤ්ඤෙන එකා සමාධිචරියාති එවං නවහි සමාධිචරියාහි। <b>වසීභාවතාපඤ්ඤා</b>ති වසීභාවතාසඞ්ඛාතා පඤ්ඤා। <b>සබ්බාකාරෙන විසුද්ධිමග්ගෙ කථිතා,</b> තෙ තාව ආකාරා <pb M=2.375/> තිට්ඨන්තු, සරූපමත්තස්ස පනස්ස වත්තබ්බන්ති ආහ – <b>“කො පනායං නිරොධො නාමා”</b>ති। යදි ඛන්ධානං අප්පවත්ති, <b>අථ කිමත්ථමෙතං</b> ඣානසුඛාදිං විය <b>සමාපජ්ජන්තී</b>ති ආහ <b>“සඞ්ඛාරාන”</b>න්තිආදි।
bod:<b>ඵලසමාපත්තිචිත්ත</b>න්ති අරහත්තං අනාගාමිඵලචිත්තං। “තතො පරං භවඞ්ගසමයෙ”ති වුත්තත්තා ආහ <b>“කිං පන…පෙ॰… න සමුට්ඨාපෙතී”</b>ති। <b>සමුට්ඨාපෙති</b> රූපසමුප්පාදකත්තා। <b>ඉමස්සා</b>ති නිරොධං සමාපන්නභික්ඛුනො। <b>සා න සමුට්ඨාපෙතී</b>ති සා චතුත්ථජ්ඣානිකා ඵලසමාපත්ති න සමුට්ඨාපෙති අස්සාසපස්සාසෙ। ඵලසමාපත්තියා චතුත්ථජ්ඣානිකභාවො කථං නිච්ඡිතොති ආහ – <b>“කිං වා එතෙනා”</b>තිආදි। වක්ඛමානාකාරෙනපි පරිහාරො හොතීති। <b>සන්තසමාපත්තිතො</b>ති නිරොධසමාපත්තිමෙව සන්ධාය වදති। <b>අබ්බොහාරිකා හොන්ති</b> අතිසුඛුමසභාවත්තා, සඤ්ජීවත්ථෙරස්ස පුබ්බෙ සමාපත්තික්ඛණෙ අස්සාසපස්සාසා අබ්බොහාරිකභාවං ගච්ඡන්ති। තෙන වුත්තං <b>“භවඞ්ගසමයෙනෙවෙතං කථිත”</b>න්ති।
bod:<b>කිරියමය</b> <pb V=2.88/> <b>…පෙ॰… උප්පජ්ජතී</b>ති කස්මා වුත්තං? නනු භවඞ්ගුප්පත්තිකාලම්පි විතක්කවිචාරා උප්පජ්ජන්තෙවාති? කිඤ්චාපි උප්පජ්ජන්ති, වචීසඞ්ඛාරලක්ඛණප්පත්තා පන න හොන්තීති ඉමමත්ථං දස්සෙතුං <b>“කිං භවඞ්ග”</b>න්තිආදි වුත්තං।
bod:<b>සුඤ්ඤතො ඵස්සොතිආදයො සගුණෙනපි ආරම්මණෙනා</b>ති ආරම්මණභූතමෙතං। <b>සුඤ්ඤතා නාම ඵලසමාපත්ති</b> නිච්චසුඛඅත්තසභාවතො සුඤ්ඤත්තා। <b>“සුඤ්ඤතො ඵස්සො”ති වුත්තං</b> වුත්තනයෙන සුඤ්ඤසභාවත්තා। <b>අනිමිත්තා නාම ඵලසමාපත්ති</b> රාගනිමිත්තාදීනං අභාවතො। <b>අප්පණිහිතා නාම ඵලසමාපත්ති</b> රාගපණිධිආදීනමභාවතො। සෙසං වුත්තනයමෙව। තෙනාහ <b>“අනිමිත්තප්පණිහිතෙසුපි එසෙව නයො”</b>ති। <b>රාගනිමිත්තාදීන</b>න්ති එත්ථ <b>ආදි</b>-සද්දෙන සඞ්ඛාරනිමිත්තස්සපි සඞ්ගහො දට්ඨබ්බො। යදග්ගෙන ඵලසමාපත්තිසම්ඵස්සො සුඤ්ඤතො නාම, තදග්ගෙන ඵලසමාපත්තිපි සුඤ්ඤතා නාම, ඵස්සසීසෙන පන දෙසනා ආගතාති තථා වුත්තං। අනිමිත්තප්පණිහිතෙසුපි එසෙව නයො।
bod:ආගමනං එත්ථ, එතායාති වා ආගමනිකා, සා එව <b>ආගමනියා</b> ක-කාරස්ස ය-කාරං කත්වා। <b>වුට්ඨාති</b> නිමිත්තතො මග්ගස්ස උප්පාදනෙන। <b>අනිමිත්තා නාම</b> නිච්චනිමිත්තස්ස උග්ඝාටනතො। එත්ථ ච වුට්ඨානමෙව පමාණං, න <pb M=2.376/> පරිග්ගහදස්සනානි। <b>අප්පණිහිතා නාම</b> සුඛපණිධියා පටිපක්ඛතො। <b>සුඤ්ඤතා නාම</b> අත්තදිට්ඨියා උජුපටිපක්ඛත්තා සත්තසුඤ්ඤතාය සුදිට්ඨත්තා। <b>මග්ගො අනිමිත්තො නාම</b> විපස්සනාගමනතො। <b>ඵලං අනිමිත්තං නාම</b> මග්ගාගමනතො। <b>විකප්පො ආපජ්ජෙය්ය</b> ආගමනස්ස වවත්ථානස්ස අභාවෙන, විපස්සනාය අනිමිත්තාදිනාමලාභො අවවත්ථිතොති අධිප්පායො। තෙන වුත්තං <b>“තස්මා”</b>තිආදි। යස්මා පන සා මග්ගවුට්ඨානකාලෙ එවරූපාපි හොතීති තස්ස වසෙන මග්ගඵලානං විය ඵස්සස්සපි පවත්තිරූපත්තා යථාවුත්තො විකප්පො අනවසරොති දට්ඨබ්බං। <b>තයො ඵස්සා ඵුසන්තී</b>ති පුග්ගලභෙදවසෙන වුත්තං। න හි එකංයෙව පුග්ගලං එතස්මිං ඛණෙ තයො ඵස්සා ඵුසන්ති। “තිවිධො ඵස්සො ඵුසතී”ති වා භවිතබ්බං। යස්මා පන “නිරොධඵලසමාපත්තියා වුට්ඨිතස්සා”තිආදි යස්ස යථාවුත්තා තයො එව ඵස්සා සම්භවන්ති, තස්ස අනවසෙසග්ගහණවසෙනෙව වුත්තං <b>“තයො ඵස්සා ඵුසන්තී”</b>ති।
bod:<b>නිබ්බානං විවෙකො නාම</b> සබ්බසඞ්ඛාරවිවිත්තභාවතො। තස්මිං විවෙකෙ එකන්තෙනෙව නින්නපොණත්තා එව හි තෙ පටිප්පස්සද්ධසබ්බුස්සුක්කා උත්තමපුරිසා චතුන්නං ඛන්ධානං අප්පවත්තිං අනවසෙසග්ගහණලක්ඛණං නිරොධසමාපත්තිං සමාපජ්ජන්තීති।
cen:දුතියකාමභූසුත්තවණ්ණනා නිට්ඨිතා।
sub:7:ගොදත්තසුත්තවණ්ණනා
bod:349:<b>නෙස</b>න්ති <pb V=2.89/> අප්පමාණචෙතොවිමුත්ති-ආකිඤ්චඤ්ඤචෙතොවිමුත්තිසඤ්ඤිතානං ඣානානං। අත්ථොපි නානාති ආනෙත්වා යොජනා। ඵරණඅප්පමාණතාය <b>“අප්පමාණා චෙතොවිමුත්තී”</b>ති ලද්ධනාමං බ්රහ්මවිහාරජ්ඣානන්ති ආහ <b>“භූමන්තරතො”</b>තිආදි। <b>ආකිඤ්චඤ්ඤා චෙතොවිමුත්තී</b>ති ආකිඤ්චඤ්ඤායතනජ්ඣානන්ති ආහ <b>“භූමන්තරතො”</b>තිආදි। <b>විපස්සනා</b>ති අනිච්චානුපස්සනා, සබ්බාපි වා। <b>පමාණකරණො</b> නාම යස්ස සයං උප්පජ්ජති, තස්ස ගුණාභාවදස්සනවසෙන පමාණකරණතො।
bod:<b>ඵරණඅප්පමාණතායා</b>ති <pb M=2.377/> ඵරණවසෙන අප්පමාණගොචරතාය। <b>නිබ්බානම්පි අප්පමාණමෙව</b> පමාණගොචරානං කිලෙසානං ආරම්මණභාවස්සපි අනාගමනතො। <b>ඛල</b>න්ති ඛලෙ පසාරිතසාලිසීසාදිභණ්ඩං। <b>කිඤ්චෙහී</b>ති මද්දස්සු। තෙනාහ <b>“මද්දනට්ඨො”</b>ති। ආරම්මණභූතං, පලිබුද්ධකං වා නත්ථි එතස්ස කිඤ්චනන්ති අකිඤ්චනං, අකිඤ්චනමෙව <b>ආකිඤ්චඤ්ඤං</b>।
bod:<b>රූපනිමිත්තස්සා</b>ති කසිණරූපනිමිත්තස්ස। <b>න ගහිතා</b>ති සරූපතො න ගහිතා, අත්ථතො පන ගහිතා එව। තෙනාහ – <b>“සා සුඤ්ඤා රාගෙනාතිආදිවචනතො සබ්බත්ථ අනුපවිත්ථාවා”</b>ති।
bod:<b>නානා</b>ති සද්දවසෙන। <b>එකත්ථා</b>ති ආරම්මණවසෙන ආරම්මණභාවෙන එකසභාවා। තෙනාහ <b>“අප්පමාණං…පෙ॰… එකත්ථා”</b>ති। <b>ආරම්මණවසෙනා</b>ති ආරම්මණස්ස වසෙන। චත්තාරො හි මග්ගා, චත්තාරි ඵලානි ආරම්මණවසෙන නිබ්බානපවිට්ඨතාය එකත්ථා එකාරම්මණා। <b>අඤ්ඤස්මිං පන ඨානෙ</b>ති ඉදං විසුං විසුං ගහෙත්වා වුත්තං අප්පමාණාදි පරියායවුත්තං, නිබ්බානං ආරබ්භ පවත්තනතො। තස්මා <b>“අඤ්ඤස්මි”</b>න්ති ඉදං තෙන තෙන පරියායෙන තත්ථ තත්ථ ආගතභාවං සන්ධාය වුත්තං।
cen:ගොදත්තසුත්තවණ්ණනා නිට්ඨිතා।
sub:8:නිගණ්ඨනාටපුත්තසුත්තවණ්ණනා
bod:350:<b>ආගතාගමො</b>ති වාචුග්ගතපරියත්තිධම්මො। <b>විඤ්ඤාතසාසනො</b>ති පටිවිද්ධසත්ථුසාසනො। තෙනාහ <b>“අනාගාමී”</b>තිආදි। <b>නග්ගභොග්ග</b>න්ති අවසනභාවෙන නග්ගං, කුටිලජ්ඣාසයතාය භොග්ගං, තතො එව <b>නිස්සිරිකං</b>। නග්ගතාය හි සො රූපෙන නිස්සිරිකො, භොග්ගතාය චිත්තෙන। <b>භගවතො සද්ධායා</b>ති භගවති සද්ධාය। තස්මිං සද්දහනා ඔකප්පනා තස්ස සද්ධාතිපි වත්තබ්බතං ලභති। <b>ගච්ඡාමී</b>ති ආගච්ඡාමි, බුජ්ඣාමීති අත්ථො। එතං නිගණ්ඨෙන පුච්ඡිතමත්ථමාහ।
bod:<b>කායං</b> <pb V=2.90/> <b>උන්නාමෙත්වා</b>ති කායං අබ්භුන්නාමෙත්වා। <b>කුච්ඡිං නීහරිත්වා</b>ති පිට්ඨියා නින්නමනෙන කුච්ඡිං පුරතො නීහරිත්වා। <b>ගීවං</b> පසාරණවසෙන <b>පග්ගය්හ</b> පග්ගහෙත්වා <pb M=2.378/> <b>සබ්බං දිසං පෙක්ඛමානො</b>। සබ්බමිදං නිගණ්ඨස්ස පහට්ඨාකාරදස්සනත්ථං “ඉදානි සමණස්ස ගොතමස්ස උපරි වාදං ආරොපෙතුං ලබ්භතී”ති। තෙනාහ <b>“වාතං වා සො”</b>තිආදි। <b>සකාරණා</b>ති යුත්තිසහිතා। <b>පඤ්හමග්ගො</b>ති පඤ්හසඞ්ඛාතො වීමංසා, එවං භවිතබ්බන්ති චිත්තෙනෙව පරිවීමංසා පඤ්හා। <b>එකො උද්දෙසො</b>ති එකං උද්දිසනං අත්ථස්ස සංඛිත්තවචනං। <b>වෙය්යාකරණ</b>න්ති නිද්දිසනං අත්ථස්ස විචාරෙත්වා කථනං। <b>එව</b>න්ති ඉමිනා නයෙන। <b>සබ්බත්ථා</b>ති සබ්බෙසු පඤ්හුද්දෙසවෙය්යාකරණෙසු අත්ථො විත්ථාරතො වෙදිතබ්බො।
cen:නිගණ්ඨනාටපුත්තසුත්තවණ්ණනා නිට්ඨිතා।
sub:9:අචෙලකස්සපසුත්තවණ්ණනා
bod:351:අලං සමත්ථො අරියභාවායාති <b>අලමරියො</b>। ඤෙය්යජානනට්ඨෙන ඤාණමෙව පච්චක්ඛතො දස්සනට්ඨෙන ඤාණදස්සනං, සොයෙව අතිසයට්ඨෙන <b>ඤාණදස්සනවිසෙසො</b>। පාවළා වුච්චති ආනිසදපදෙසො, තං පාවළං රජොහරණත්ථං නිප්ඵොටීයති එතායාති <b>පාවළනිප්ඵොටනා,</b> මොරපිඤ්ඡවත්ති।
cen:අචෙලකස්සපසුත්තවණ්ණනා නිට්ඨිතා।
sub:10:ගිලානදස්සනසුත්තවණ්ණනා
bod:352:මත්තරාජා නාම එකො භුම්මදෙවො භූතාධිපති සුරාපොතලරුක්ඛනිවාසී। තෙන වුත්තං <b>“මත්තරාජකාලෙ”</b>ති। <b>“ඔසධිතිණවනප්පතීසූ”</b>ති වත්වා තෙ යථාක්කමං දස්සෙන්තො <b>“හරීතකා…පෙ॰… රුක්ඛෙසු චා”</b>ති ආහ। <b>පත්ථනාවසෙන</b> චිත්තං <b>ඨපෙහි। සමිජ්ඣිස්සතී</b>ති යථාධිප්පායං සමිජ්ඣිස්සති। <b>තෙන හී</b>ති යස්මා තං දෙවාපි ආසන්නමරණං මඤ්ඤන්ති, තස්මා සා වරමෙව භවිස්සති, තං තුම්හාකං දීඝරත්තං හිතාය සුඛාය භවිස්සතීති අධිප්පායො।
cen:ගිලානදස්සනසුත්තවණ්ණනා නිට්ඨිතා।
cen:චිත්තසංයුත්තවණ්ණනා නිට්ඨිතා।
