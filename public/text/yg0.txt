cha:ජිනචරිතය <pb V=.1/>
cen:॥නමො තස්ස භගවතො අරහතො සම්මාසම්බුද්ධස්ස॥
gax:1:උත්තමං උත්තමඞ්ගෙන නමස්සිත්වා මහෙසිනො।
gae:නිබ්බාණමධුදං පාදපඞ්කජං සජ්ජනාලිනං॥
gax:2:මහාමොහතමං ලොකෙ ධංසෙන්තං ධම්මභාකරං।
gae:පාතුභූතං මහාතෙජං ධම්මරාජොදයාචලෙ॥
gax:3:ජන්තුචිත්තසරෙ ජාතං පසාදකුමුදං සදා।
gae:බොධෙන්තං සඞ්ඝවන්දඤ්ච සිලොරුකිරණුජ්ජලං॥
gax:4:තහිං, තහිං සුවිත්ථිණ්ණං ජිනස්ස චරිතං හිතං।
gae:පවක්ඛාමි සමාසෙන සදා’නුස්සරණත්ථිකො॥
gax:5:පණිතං තං සරන්තානං දුල්ලභම්පි සිවංපදං।
gae:අදුල්ලභං භවෙ භොගපටිලාභම්හි කා කථා?
gax:6:තස්මා තං භඤ්ඤමානං මෙ චිත්තවුත්තපදක්කමං।
gae:සුන්දරං මධුරං සුද්ධං සොතුසොතරසායනං॥
gax:7:සොතහත්ථපුටා සම්මා ගහෙත්වාන නිරන්තරං।
gae:අජරාමරමි’ච්ඡන්තා සාධවො පරිභුඤ්ජථ॥
gax:8:කප්පසතසහස්සස්ස චතුන්නං චා’පි මත්ථකෙ।
gae:අසඞ්ඛෙය්යානමා’වාසං සබ්බදා පුඤ්ඤකාමිනං॥
gax:9:<pb V=.2/> නානාරතනසම්පන්නං නානාජනසමාකුලං।
gae:විචිත්තාපණ සංකිණ්ණං තොරණ ග්ඝික භූසිතං॥
gax:10:යුත්තං දසහි සද්දෙහි දෙවින්දපුරසන්නිභං।
gae:පුරං අමරසඞ්ඛාතං අහොසී රුචිරං වරං॥
gax:11:තහිං බ්රාහ්මන්වයෙ ජාතො සබ්බලොකාභිපූජිතො।
gae:මහාදයො මහාපඤ්ඤො අභිරූපො මනොරමො॥
gax:12:සුමෙධො නාම නාමෙන වෙදසාගරපාරගූ।
gae:කුමාරො’සි ගරූනං සො අවසානෙ ජිනංකුරො॥
gax:13:රාසිවඩ්ඪකමච්චෙන දස්සිතං අමිතං ධනං।
gae:අනෙකසතගබ්භෙසු නිචිතං තං උදික්ඛිය॥
gax:14:ධනසන්නිචයං කත්වා අහො මය්හං පිතාදයො।
gae:ගතා මාසකමෙ’කම්පි නෙවා’දාය දිවං ඉති॥
gax:15:සංවෙගමු’පයාතො’වචීමන්තෙසී’ති ගුණාකරො।
gae:ධනසාරං ඉහං ගය්හ ගන්තුං යුත්තන්ති මෙ පන॥
gax:16:රහොගතො නිසීදිත්වා සුන්දරෙ නිජමන්දිරෙ।
gae:දෙහෙ දොසො උදික්ඛන්තො ඔවදන්තො’පි අත්තනො॥
gax:17:භෙදනං තනුනොදුක්ඛං දුක්ඛො තස්සො’දයො’පි ච।
gae:ජාතිධම්මො ජරාධම්මො ව්යාධිධම්මො අහං ඉති॥
gax:18:එවමා’දීහි දෙහස්මිං දිස්වා දොසෙ අනෙකධා।
gae:පුරෙ භෙරිං චරාපෙත්වා ආරොචෙත්වාන රාජිනො॥
gax:19:භෙරිනාදසුගන්ධෙන යාචකාලිසමාගතෙ।
gae:දානකිඤ්ජක්ඛඔඝෙන සත්තාහං පීනයී තතො॥
gax:20:දානග්ගහිමබින්දූනං නිපාතෙනා’පි ධංසනං।
gae:අයාතං තං විලොකෙත්වා රතනම්බුජකානනං॥
gax:21:රුදතො ඤාතිසඞ්ඝස්ස ජලිතානලකානනා।
gae:ගජින්දො විය ගෙහම්හා නික්ඛමිත්වා මනොරමා॥
gax:22:<pb V=.3/> මහන්තං සො මහාවීරො උපගඤ්ඡි හිමාලයං।
gae:හරිචන්දනකප්පූරාගරුගන්ධෙහි වාසිතං॥
gax:23:සුඵල්ලචම්පකාසොකපාටලීතිලකෙහි ච।
gae:පූගපුන්නාගනාගාදිපාදපෙහි ච මණ්ඩිතං॥
gax:24:සීහව්යග්ඝතරච්ඡෙහි ඉභදීපිකපීහි ච।
gae:තුරඞ්ගමාදිනෙකෙහි මිගෙහි ච සමාකුලං॥
gax:25:සාළිකාරවිහංසෙහි හංසකොඤ්චසුවෙහි ච।
gae:කපොතකරවීකාදිසකුන්තෙහි ච කූජිතං॥
gax:26:යක්ඛරක්ඛසගන්ධබ්බදෙවදානවකෙහි ච।
gae:සිද්ධවිජ්ජාධරාදීහි භූතෙහි ච නිසෙවිතං॥
gax:27:මනොසීලින්දනීලොරුචාරුපබ්බතපන්තිහි।
gae:සජ්ඣුහෙමාදිනෙකෙහි භූධරෙහි ච භාසුරං॥
gax:28:සුවණ්ණමණිසොපානනෙකතිත්ථසරෙහි ච।
gae:සොභිතං තත්ථ කීළන්තනෙකදෙවඞ්ගනාහි ච॥
gax:29:සීතසීකරසඤ්ඡන්නනිජ්ඣරානං සතෙහි ච।
gae:කිණ්ණරොරගරඞ්ගෙහි රම්මෙහි විරාජිතං॥
gax:30:සිඛණ්ඩිසණ්ඩනච්චෙහි ලතානං මණ්ඩපෙහි ච।
gae:සෙතවාලුකසඤ්ඡන්නමාලකෙහි ච මණ්ඩිතං॥
gax:31:සුවණ්ණමණිමුත්තාදි අනෙකරතනාකරං।
gae:ඉච්ඡන්තානං ජනාලීනං පුඤ්ඤකිඤ්ජක්ඛමා’ලයං॥
gax:32:තම’ජ්ඣොගය්හ සො ධීරො සහස්සක්ඛෙන මාපිතෙ।
gae:දිස්වා ඉසිපරික්ඛාරෙ පණ්ණසාලවරෙ තහිං॥
gax:33:ඉසිවෙසං ගහෙත්වාන විහරන්තො සමාහිතො।
gae:සත්තාහ’බ්භන්තරෙ පඤ්ච අභිඤ්ඤ’ට්ඨවිධා’පි ච॥
gax:34:උප්පාදෙත්වා සමාපත්තිසුඛෙනෙ’ච තපොධනො।
gae:නභසා දිවසෙ’කස්මිං ගච්ඡන්තො ජනතං ඉසි॥
gax:35:<pb V=.4/> සොධෙන්තම’ඤ්ජසං දිස්වා ඔතරිත්වා නභා තහිං।
gae:ඉති තං ජනතං පුච්ඡි කස්මා සොධෙථ අඤ්ජසං॥
gax:36:සුමෙධ ත්වං නජානාසි දීපඞ්කරතථාගතො।
gae:සම්බොධිමු’ත්තමං පත්වා ධම්මචක්කම’නුත්තරං॥
gax:37:පවත්තෙත්වාන ලොකස්ස කරොන්තො ධම්මසඞ්ගහං।
gae:රම්මං රම්මපුරං පත්වා වසතී’හ සුදස්සනෙ॥
gax:38:භික්ඛුසතසහස්සෙහි චතූහි විමලෙහි තං।
gae:නිමන්තයිම්හ දානෙන මයං ලොකෙකනායක॥
gax:39:තස්ස ආගමනත්ථාය මග්ගං සොධෙම චක්ඛුම।
gae:ඉති සොතස්ස සො තස්ස සුඛං දෙන්තො ජනො’බ්රවිං॥
gax:40:බුද්ධො’ති වචනං සුත්වා පීතියො’දග්ගමානසො।
gae:සකභාවෙන සණ්ඨාතුං නෙවසක්ඛි ගුණාකරො॥
gax:41:තෙනා’රද්ධඤ්ජසා ධීරො යාචිත්වාන පදෙසකං।
gae:ලභිත්වා විසමං ඨානං සමං කාතුං සමාරභි॥
gax:42:නා’ලඞ්කතෙයෙව තහිං පදෙසෙ,
gax:ලොකෙකනාථො සනරාමරෙහි।
gax:සම්පූජිතො ලොකහිතො මහෙසි,
gae:වසීහි සද්ධිං පටිපජ්ජි මග්ගං॥
gax:43:ඡබ්බණ්ණරංසිජාලෙහි පජ්ජලන්තං තථාගතං।
gae:ආගච්ඡන්තං තහි දිස්වා මොදමානො විචින්තයි॥
gax:44:යන්නූනි’මස්ස ධීරස්ස සෙතුං කත්වාන කද්දමෙ।
gae:සකත්තානං නිපජ්ජයෙ සසඞ්ඝස්ස මහෙසිනො॥
gax:45:දීඝරත්තාම’ලං තං මෙ හිතාය ච සුඛාය ච।
gae:ඉච්චෙ’වං චින්තයිත්වාන නිපන්නො’සො ජිනඞ්කුරො॥
gax:46:පබොධෙත්වාන දිස්වාන චාරුලොචනපඞ්කජෙ।
gae:පුන’පෙ’වං විචින්තෙසි නිපන්නො ධිතිමා තහිං॥
gax:47:<pb V=.5/> ඉච්ඡෙය්යං චෙ’හම’ජ්ජෙ’ව හන්ත්වා’නන්තරණෙ භවෙ।
gae:සඞ්ඝස්ස නවකො හුත්වා පවිසෙය්යං පුරං වරං॥
gax:48:කිම’ඤ්ඤාතකවෙසෙන ක්ලෙසනිබ්බාපණෙන මෙ।
gae:අයං බුද්ධො’ව’හං බුද්ධො හුත්වා ලොකෙ අනුත්තරො॥
gax:49:ජනතං ධම්මනාවාය තාරෙත්වාන භවණ්ණවාව।
gae:නිබ්බාණපුරමා’නෙත්වා සෙය්යං මෙ පරිනිබ්බුතං॥
gax:50:ඉච්චෙ’වං චින්තයිත්වාන නිපන්නො කද්දමෙ තහිං।
gae:සුවණ්ණකදලික්ඛන්ධසන්නිභො සො’ති සොභති॥
gax:51:ඡබ්බණ්ණරංසීහි විරාජමානං,
gax:දිස්වා මනුඤ්ඤං සුගතත්තභාවං।
gax:සඤ්ජාතපීතීහි උදග්ගචිත්තො,
gae:සම්බොධියා ඡන්දම’කාසි ධීරො॥
gax:52:ආගන්ත්වාන තහිං ඨානං ඉසිං පඞ්කෙ නිපන්නකං।
gae:ලොකස්ස සෙතුභූතො’පි සෙතුභූතං තම’ත්තනො॥
gax:53:දිස්වා උස්සීසකෙ තස්ස ඨත්වා ලොකෙකසෙතුනො।
gae:ලොකෙකලොචනො ධීරො දීපඞ්කරතථාගතො॥
gax:54:ගොතමො නාම නාමෙන සම්බුද්ධො’යං අනාගතෙ।
gae:භවිස්සතීති ව්යාකාසි සාවකෙ ච පුරාදිකෙ॥
gax:55:ඉදං වත්වාන කත්වාන සසඞ්ඝො තං පදක්ඛිණං।
gae:පූජෙසි අට්ඨමුට්ඨිහි කුසුමෙහි ගුණප්පියො॥
gax:56:ඉති කාතූන පායාසි සසඞ්ඝො ලොකනායකොව।
gae:රම්මකං නාම නගරං රම්මාරාමාලයාලයං
gax:57:ජිනස්ස වචනං සුත්වා උට්ඨහිත්වාන පඞ්කතො।
gae:මුදිතො දෙවසඞ්ඝෙහි කුසුමාදීහි පූජිතො॥
gax:58:පල්ලඞ්කමා’භුජිත්වාන නිසීදි කුසුමාසනෙ।
gae:මහාතපො මහාපඤ්ඤො සුමෙධො දමිතින්ද්රියො॥
gax:59:<pb V=.6/> දෙවා දසසහස්සෙසු චක්කවාළෙසු මොදිතා।
gae:අභිත්වවිංසු තං ධීරං නිසින්නං කුසුමාසනෙ॥
gax:60:නිසින්නො උපධාරෙසි ධම්මෙ බුද්ධකරෙ තදා।
gae:කිමුද්ධං වා අධො වා’පි දිසාසු විදිසාසු ච॥
gax:61:ඉච්චෙ’වං විචිනන්තො සො සකලං ධම්මධාතුකං।
gae:අද්දක්ඛි සකසන්තානෙ පඨමං දානපාරමිං॥
gax:62:එවමෙ’වං ගවෙසන්තො උත්තරිං පාරමී විදූ।
gae:සබ්බා පාරමියො දිස්වා අත්තනො ඤාණචක්ඛුනා॥
gax:63:සංසාරෙ සංසරන්තො සො බහුං දුක්ඛං තිතික්ඛිය।
gae:ගවෙසන්තො’මතං සන්තො පූරෙත්වා දානපාරමිං॥
gax:64:සත්තනං කප්පරුක්ඛො’ව චින්තාමණි’ව කාමදො।
gae:ඉච්ඡිතිච්ඡිතමන්නාදිං දදන්තො දදතං වරො॥
gax:65:තාරකාහි බහුං කත්වා නභෙ චාරුවිලොචනෙ।
gae:උප්පාටෙත්වා දදං ධීරො යාචකානං පමොදිතො॥
gax:66:මහියා පංසුතො චා’පි සමුද්දොදකතො’ධිකං।
gae:දදං සරීරමංසඤ්ච ලොහිතම්පි ච අත්තනො॥
gax:67:මොලිනා’ලඞ්කතෙ සීසෙ’ධිකං කත්වා සිනෙරුතො।
gae:කම්පයිත්වා මහිං දෙන්තො සුතෙ චා’පි සකඞ්ගතාව॥
gax:68:සීලනෙක්කම්මපඤ්ඤාදී පූරෙත්වා සබ්බපාරමී।
gae:වෙස්සන්තරත්තභාවෙ’ වම්පත්වා තම්භා චුතො පන॥
gax:69:උප්පජ්ජිත්වා සුරාවාසෙ සුන්දරෙ තුසිතෙ පුරෙ।
gae:වසන්තො සුචිරං කාලං භුත්වානා’තන්තසම්පදං॥
gax:70:කතඤ්ජලීහි දෙවෙහි යාචිතො දිපදුත්තමො।
gae:සම්බොධාය මහාවීර කාලො තුය්හන්තිආදිනා॥
gax:71:විලොකෙත්වාන කාලාදිං ඤත්වා කාලන්ති බොධියා।
gae:පටිඤ්ඤං දෙවසඞ්ඝස්ස දත්වා නන්දනකානනං॥
gax:72:<pb V=.7/> ගන්ත්වාන දෙවසඞ්ඝෙහි සුගතිං ගච්ඡි’තො චුතො।
gae:අභිත්ථුතො මහාපඤ්ඤො චවිත්වාන තතො ඉධ॥
gax:73:සුසජ්ජිතඞ්ගොරුතුරඞ්ගමාකුලෙ,
gax:විචිත්තනානාපණපණ්යසම්පදෙ।
gax:මනොරමුත්තුඞ්ගජින්දරාජිතෙ,
gae:විභූසිතෙ තොරණකෙතුරාසිහි॥
gax:74:අලඞ්කතට්ටාලවිසාලමාලයෙ,
gax:සුගොපුරෙ සුන්දරසුන්දරාලයෙ।
gax:සුදස්සනීයෙ කපිළව්හයෙ පුරෙ,
gae:පුරින්දදස්සා’පි පුරස්ස හාසකෙ॥
gax:75:භූපාලමොළිරතනාලිනිසෙවිතඞ්ඝි,
gax:පඞ්කෙරුහං විමලනෙකගුණාධිවාසං।
gax:ඔක්කාකරාජකුලකෙතුමනාථනාථං,
gae:සුද්ධොදනං නරපතිං පවරං පටිච්ච॥
gax:76:සො සජ්ඣුදාමධවලාමලදස්සනීය,
gax:සොණ්ඩාය සංගහිතසෙතවරාරචින්දං।
gax:චන්දාවදාතවරවාරණරාජවණ්ණං,
gae:සන්දස්සයිත්ව සුපිනෙන විසාලපඤ්ඤො॥
gax:77:බිම්බාධරාය විකචුප්පලලොචනාය,
gax:දෙවින්දචාපරතිචඩ්ඪනභූලතාය।
gax:සම්පුණ්ණසොම්මවිමලින්දුවරානනාය,
gae:සොවණ්ණහංසයුගචාරුපයොධරාය॥
gax:78:පාදාරවින්දකරපල්ලවසුන්දරාය,
gax:සොවණ්ණවණ්ණතනුවණ්ණවිරාජිතාය।
gax:සීලාදිනෙක ගුණභූසනභූසිතාය,
gae:මායාය රාජවනිතායු’පගඤ්ඡි කුච්ඡිං॥
gax:79:පටිසන්ධික්ඛණෙ තස්ස ජාතා’නෙකවිධබ්භුතා।
gae:අථා’යං ගහිතාරක්ඛො නරෙහි අමරෙහි ච॥
gax:80:<pb V=.8/> මනුඤ්ඤරත්තම්බුජකණ්ණිකාය,
gax:මා’සීනසිඞ්ගීපටිමා’ව රම්මා।
gax:සුවණ්ණවණ්ණො දිපදානමින්දො,
gae:පල්ලඞ්කමා’භුඤ්ඡිය මාතුගබ්භෙ॥
gax:81:මණිම්හි විප්පසන්නම්හි රත්තසුත්තමි’වා’වුතං।
gae:මාතුචිත්තම්බුජං ධීරො බොධයන්තො පදිස්සති॥
gax:82:දසමාසාවසානම්හි දෙවී රඤ්ඤො කථෙසි’දං।
gae:මය්හං ඤාතිඝරං දෙව ගන්තුමි’ච්ඡාම’හං ඉති॥
gax:83:රඤ්ඤො’ථ සමනුඤ්ඤතා ගච්ඡන්ති කුලම’ත්තනො।
gae:මහතා පරිහාරෙන දිබ්බඤ්ජස සමඤ්ජසෙ॥
gax:84:සුරභිකුසුමසණ්ඩාලඞ්කතස්සාලසණ්ඩං,
gax:සමදහමරමාලාගීයමානග්ගනාදං।
gax:නයනවිහගසඞ්ඝෙ අව්හයන්තං’ව දිස්වා,
gae:විපුලරතිනිවාසං ලුම්බිනීකානනං තං॥
gax:85:විපුලතරරතිං සා තම්හි කාතූන රම්මෙ,
gax:අමරයුවතිලීලාචාරුලීලාභිරාමා।
gax:විකසිතවරසාලස්සො’පගන්ත්වාන මූලං,
gae:සයම’තිනමිතෙ කං සාලසාඛං අගණ්හි॥
gax:86:තස්මිං ඛණෙ කම්මජමාලුත’ස්සා,
gax:චලිංසු සානීහි පරික්ඛිපිත්වා।
gax:දෙවිං ජනො තං අභිපාලයන්තො,
gae:තම්හා පටික්කම්ම සුසණ්ඨිතා’ථ॥
gax:87:සගචාරුහෙමවලයාදිවිභූසිතෙන,
gax:අච්චන්තතම්බනඛරංසිසමුජ්ජලෙන।
gax:තුලාතිකොමලසුරත්තකරෙන සාඛං,
gae:ඔලම්බ තත්ථ මජනෙසි ට්ඨිතා’ව ධීරං॥
gax:88:<pb V=.9/> සොවණ්ණවණ්ණතනුවණ්ණවිරාජමානං,
gax:නෙත්තාභිරාමමතුලං අතුලාය ගබ්භා।
gax:සම්මා පසාරිතකරඞ්ඝීයුගාභිරාමං,
gae:පඞ්කෙරුහා කණකහංසමි’වො’තරන්තං॥
gax:89:බ්රහ්මා මනග්ඝරතිවඩ්ඪනහෙමජාල,
gax:මා’දාය තෙන උපගම්ම පටිග්ගහෙත්වා।
gax:“සම්මොද දෙවි අය ම’ග්ගතරො සුතො තෙ,
gae:ජාතො”ති තාය පුරතො කථයිංසු ඨත්වා॥
gax:90:ජායන්ති සෙසමනුජා මලමක්ඛිතඞ්ගා,
gax:ජාතො පනෙ’ස පවරො දිපදානමින්දො।
gax:අච්චන්ත සණ්හමලකාසිකවත්ථකම්හි,
gae:නික්ඛිත්තනග්ඝතරචාරුමණී’ව සුද්ධො॥
gax:91:එව’ම්පි සන්තෙ සභතො’පගන්ත්වා,
gax:ද්වෙ වාරිධාරා සුභගස්ස දෙහෙ।
gax:ජනෙත්තිදෙහෙ’පි උතුං මනුඤ්ඤං,
gae:ගාහාපයුං මඞ්ගලකිච්චතාය॥
gax:92:තෙසං කරං රතිකරා අජිනප්පවෙණී,
gax:මා’දාය තෙන උපගම්ම පටිග්ගහෙසුං।
gax:දෙවා දුකූලමයචුම්බටකෙන වීරං,
gae:තෙසං කරං නරවරා නරසීහරාජං॥
gax:93:තෙසං කරා රතිකරො විමලො’ව චන්දො,
gax:චක්කඞ්කිතොරුචරණෙහි මහීතලස්මිං।
gax:සම්මා පතිට්ඨිය පුරත්ථිමකං දිසං සො,
gae:ඔලොකයිත්ථ කමලායතලොචනෙහි॥
gax:94:එකඞ්ගනා නෙකසතානි චක්ක,
gax:වාළාන’හෙසුං සනරාමරා’ථ।
gax:ධීරං සුගන්ධප්පභූතීහි තෙසු,
gae:සම්පූජයන්තා ඉදම’බ්රවිංසු॥
gax:95:<pb V=.10/> නත්ථෙ’ත්ථ තුම්හෙහි සමො සුධීස,
gax:එකො පුමා’ප’ග්ගතරො කුතො’ති।
gax:එවං දිසා ලොකිය ලොකනාථො,
gae:තපෙක්ඛමානො සදිස’ම්පි එකං॥
gax:96:උත්තරා’භිමුඛො සත්තපදං ගන්ත්වා කථෙසි’දං,
gae:“අග්ගො’හමස්මි ලොකස්ස ජෙට්ඨො සෙට්ඨො”තිආදිකං॥
gax:97:අනඤ්ඤසාධාරණනාදමු’ත්තමං,
gax:සුරාසුරබ්රහ්මනරින්දපූජිතං।
gax:නරින්ද’මාදාය ගතො මහාජනො,
gae:සුසජ්ජිතං තං කපිළව්හයං පුරං॥
gax:98:භාරාතිභාරනගපාදපමෙරුරාජං,
gax:සබ්බ’ම්පි සාගරජලං වහිතුං සමත්ථා।
gax:ජාතක්ඛණෙ,පි ගුණභාරම’සය්හමානා,
gae:සඞ්කම්පයී’ව පථවී පවරස්ස තස්ස॥
gax:99:රමිංසු සොණා හරිණෙහි සද්ධිං,
gax:කාකා උලූකෙහි මුදග්ගුදග්ගා।
gax:සුපණ්ණරාජූහි මහොරගා ච,
gae:මජ්ජාරසඞ්ඝා’පි ච උන්දුරෙහි॥
gax:100:මිගා මිගින්දෙහි සමාගමිංසු,
gax:පුත්තෙහි මාතාපිතරො යථෙ’ව।
gax:නාවා විදෙස’ම්පි ගතා සදෙසං,
gae:ගතා’ච කණ්ඩං සරභඞ්ගසත්ථු॥
gax:101:නානාවිරාගුජ්ජලපඞ්කජෙහි,
gax:විභූසිතො සන්තතරඞ්ගමාලො।
gax:මහණ්ණවො ආසි තහිං ජල’ම්පි,
gae:අච්චන්තසාතත්තමු’පාගමාසි॥
gax:102:සුඵුල්ලඔලම්බකපඞ්කජෙහි,
gax:සමාකුලත්තං ගගනං අගඤ්ඡි।
gax:ජහිංසු පක්ඛී ගමනං නභම්හි,
gae:ඨිතා’ච සින්ධූ’පි අසන්දමානා॥
gax:103:<pb V=.11/> අකාලමෙඝප්පියසඞ්ගමෙන,
gax:මහීවධූ සොම්මතමා අහොසි।
gax:මරූහි වස්සාපිතනෙකපුප්ඵ,
gae:විභූසිතෙනා’තිවිභූසිතාව॥
gax:104:සුඵුල්ලමාලාභරණාභිරාමා,
gax:ලතඞ්ගනා’ලිංගිතපාදපින්දා।
gax:සුගන්ධකිඤ්ජක්ඛවරම්බරෙහි,
gae:දිසඞ්ගනායො අතිසොභයිංසු॥
gax:105:සුගන්ධධූපෙහි නභං අසෙසං,
gax:පවාසිතං රම්මතරං අහොසි।
gax:සුරාසුරින්දා ඡනවෙසධාරී,
gae:සංගීතියුත්තා විචරිංසු සබ්බෙ॥
gax:106:පියංවදා සබ්බජනා අහෙසුං,
gax:දිසා අසෙසා’පි ච විප්පසන්නා।
gax:ගජා’තිගජ්ජිංසු නදිංසු සීහා,
gae:හෙසාරවො චා’සි තුරඞ්ගමානං॥
gax:107:සවෙණුවීණා සුරදුන්දුභී නභෙ,
gax:සකං සකං චාරුසරම්පමොචයුං।
gax:සපබ්බතින්දප්පුථුලොකධාතුයා,
gae:උළාරඔභාසවයො මනොරමො॥
gax:108:මනුඤ්ඤගන්ධො මුදුසීතලානිලො,
gax:සුඛප්පදං වායි අසෙසජන්තුනො।
gax:අනෙකරොගාදුපපීළිතංගිනො,
gae:තතො පමුත්තා සුඛිනො සියුං ජනා॥
gax:109:විජම්භමානාමිතවාළවීජනිප්ප,
gax:භාභිරාමං භුවනං අහොසි।
gax:මහිංහි භෙත්වා චු’දකානි සන්දයුං,
gae:ගමිංසු බුජ්ජා උජුගත්තතං ජනා॥
gax:110:<pb V=.12/> අන්ධා පඞ්ගුලනච්චානි ලීලොපෙතානි පෙක්ඛයුං।
gae:සුණිංසු බධිරා මූග ගීතියො’පි මනොරමා॥
gax:111:සිතලත්තමු’පාගඤ්ඡි අවීචග්ගි’පි තාවදෙ।
gae:මොදිංසු ජලජා තස්මිං ජන්තවො පහසිංසු ච॥
gax:112:ඛුප්පිපාසාභි භූතානං පෙතානං ආසි භොජනං।
gae:ලොකන්තරෙ’පි ආලොකො අන්ධකාරනිරන්තරෙ॥
gax:113:අතිරෙකතරා තාරාවළිචන්දදිවාකරා।
gae:විරොචිංසු නභෙ භූමිගතානි රතනානි ච॥
gax:114:මහීතලාදයො භෙත්වා නික්ඛම්ම උපරූපරි।
gae:විචිත්තපඤ්චවණ්ණා’සුං සුඵුල්ලවිපුලම්බුජා॥
gax:115:දුන්දුභාදී ච’ලඞ්කාරා අවාදිත අඝට්ටිතා।
gae:අච්චන්තමධුරං නාදං පමුඤ්චංසු මහීතලෙ॥
gax:116:බද්ධා සඞ්ඛලිකාදීහි මුඤ්චිංසු මනුජා තතො।
gae:භුවනෙ භවනද්වාරකවාටා විවටා සයං॥
gax:117:“පුරෙ කපිළවත්ථුම්හි ජාතො සුද්ධොදනත්රජො।
gae:නිසජ්ජ බොධිමණ්ඩෙ’ති අයං බුද්ධො භවිස්සති॥”
gax:118:චෙලුක්ඛෙපාදයො චා’පී පවත්තෙන්තා පමොදිතා।
gae:කීළිංසු දෙවසඞ්ඝා තෙ තාවතිංසාලයෙ තදා॥
gax:119:ඉද්ධිමන්තො මහාපඤ්ඤො කාලදෙවලතාපසො।
gae:සුද්ධොදනනරින්දස්ස ධීමතො සො කුලූපගො॥
gax:120:භොජනස්සාවසානම්හි තාවතිංසාලයං ගතො।
gae:ගන්ත්වා දිවාවිහාරාය නිසින්නො භවනෙ තහිං॥
gax:121:ඡනවෙසං ගහෙත්වාන කීළන්තෙ තෙ උදික්ඛිය।
gae:සන්තොසකාරණං පුච්ඡි තෙසං තෙ’පි න’මබ්රවුං॥
gax:122:සුත්වා තං තත්තතො තම්හා පීතියො’දග්ගමානසො।
gae:තාවදෙවො’පගන්ත්වාන සුද්ධොදනනිවෙසනං॥
gax:123:<pb V=.13/> පවිසිත්වා සුපඤ්ඤත්තෙ නිසිස්සො ආසනෙ ඉසි।
gae:“ජාතො කිර මහාරාජ පුත්තො තෙ නුත්තරො සුධි॥
gax:124:දට්ට්ඨු’මිච්ඡාම’හං තං”ති ආහ රාජා අලඞ්කතං।
gae:ආනාපෙත්වා කුමාරං තං වන්දාපෙතු’මුපාගමී॥
gax:125:කුමාරභූතස්ස’පි තාවදෙව ගුණානුභාවෙන මනොරමානි।
gae:පාදාරවින්දා පරිවත්තිය’ග්ගා පතිට්ඨිතා මුද්ධනි තාපසස්ස॥
gax:126:තෙනත්තභාවෙන නරුත්තමස්ස,
gax:න වන්දිතබ්බො තිභවෙපි කොචි।
gax:තිලොකනාථස්ස සචෙ හි සීසං,
gae:තපස්සිනො පාදතලෙ ඨපෙය්යං॥
gax:127:ඵාලෙය්යමුද්ධා ඛලු තාපසස්ස පග්ගය්හ සො අඤ්ජලිමුත්තමස්ස।
gae:අට්ඨාසි ධීරස්ස ගුණණ්ණවස්ස නාසෙතු’මත්තාන’මයුත්තකන්ති॥
gax:128:දිස්වාන තං අච්ඡරියං නරින්දො දෙවාතිදෙවස්ස සකත්රජස්ස।
gae:පාදාරවින්දාන’භිවන්දි තුට්ඨො විචිත්තචක්කඞ්කිතකොමලානි॥
gax:129:යදා’සි රඤ්ඤො පුථුවප්පමඞ්ගලං තදා පුරං දෙවපුරං’ව සජ්ජිතං।
gae:විභූසිතා තා ජනතා මනොරමා සමාගතා තස්ස නිකෙතමුත්තමං॥
gax:130:විභූසිතඞ්ගො ජනතාහි තාහි සො පුරක්ඛතො භූසනභූසිතත්රජං।
gae:තමා’දයිත්වා’තුලවප්පමඞ්ගලං සුරින්දලීලාය ගතො නරිස්සරො॥
gax:131:නානාවිරාගුජ්ජලචාරුසානි පරික්ඛිතෙ කම්හි ච ජම්බුමූලෙ।
gae:සයාපයිත්වා බහිමඞ්ගලං තං උදික්ඛිතුං ධාතිගණා ගමිංසු॥
gax:132:<pb V=.14/> සුවණ්ණතාරාදිවිරාජමාන’විතානජොතුජ්ජලජම්බුමූලෙ।
gae:නිසජ්ජ ධීරො සයනෙ මනුඤ්ඤෙ’ඣානං සමාපජ්ජි කතාවකාසො॥
gax:133:සුවණ්ණබිම්බං විය තං නිසින්නං ඡායඤ්ච තස්සා ඨිතමෙ’ව දිස්වා।
gae:තමබ්රවී ධාතිජනො’පගන්ත්වා “පුත්තස්ස තෙ අබ්භුතමී’දිසන්ති॥”
gax:134:විසුද්ධචන්දානනභාසුරස්ස සුත්වාන තං පඞ්කජලොචනස්ස।
gae:සවන්දනං මෙ දුතිය’න්ති වත්වා පුත්තස්ස පාදෙ සිරසා’භිවන්දි॥
gax:135:තදඤ්ඤානිපි ලොකස්මිං ජාතා’නෙකවිධබ්භුතා।
gae:දස්සිතා මෙ සමාසෙන ගන්ථවිත්ථාරභීරුනා॥
gax:136:යස්මිං විචිත්තමණිමණ්ඩිතමන්දිරානං,
gax:නානාවිතානසයනාසනමණ්ඩිතානං।
gax:නිස්සෙණි සෙණි පුථුභූමිකභූසිතානං,
gae:තිණ්ණං උතූනම’නුරූපම’ලඞ්කතානං॥
gax:137:සිඞ්ගෙසු රංසිනිකරා සුරමන්දිරානං,
gax:සිඞ්ගෙසු රංසිමපහාසකරා’ව නිච්චං।
gax:ආදිච්චරංසි විය පඞ්කජකානනානි,
gae:ලොකානනම්බුජවනානි විකාසයන්ති॥
gax:138:නානා මණිවිචිත්තාහි භිත්තීති වනිතා සදා।
gae:විනා’පි දප්පණච්ඡායං පසාධෙන්ති සකං තනුං॥
gax:139:තෙලාසනගසඞ්කාසං විලොචනරසායනං।
gae:සුධාලඞ්කතපාකාරවලයං යත්ථ දිස්සතෙ॥
gax:140:ඉන්දනීලොරුවලයං නානා රතනභූසිතං।
gae:දිස්සතෙ’ව සදා යස්මිං පරිඛානෙකපඞ්කජා॥
gax:141:<pb V=.15/> පත්වාන වුද්ධිං විපුලෙ මනුඤ්ඤෙ,
gax:භුත්වාන කාමෙ ච තහිං වසන්තො।
gax:ගච්ඡං තිලොකෙකවිලොචනො සො,
gae:උය්යානකීළාය මහාපථම්හි॥
gax:142:කමෙන ජිණ්ණං බ්යධිතං මතඤ්ච,
gax:දිස්වාන රූපං තිභවෙ විරත්තො।
gax:මනොරමං පබ්බජිතඤ්ච රූපං,
gae:කත්වා රතිං තම්හි චතුත්ථවාරෙ॥
gax:143:සුඵුල්ලනානාතරුසණ්ඩමණ්ඩිතං සිඛණ්ඩිසණ්ඩාදිදිජූපකූජිතං।
gae:සුදස්සනීයං විය නන්දනං වනං මනොරමුය්යානම’ගා මහායසො॥
gax:144:සුරඞ්ගනා සුන්දරසුන්දරීනං මනොරමෙ වාදිතනච්චගීතෙ සුරින්දලීලාය।
gae:තහිං නරින්දො රමිත්ව කාමං දිපදාන’මින්දො॥
gax:145:ආභුජිත්වාන පල්ලඞ්කං නිසින්නො රුචිරාසනෙ।
gae:කාරාපෙතුම’චින්තෙසි දෙහභූසන’මත්තනො॥
gax:146:තස්ස චිත්තං විදිත්වාන විස්සකම්මස්සි’දංබ්රවී।
gae:අලඞ්කරොහි සිද්ධත්ථ’මිති දෙවානමිස්සරො॥
gax:147:තෙනා’ණත්තො’පගන්ත්වාන විස්සකම්මො යසස්සිනො।
gae:දසදුස්සසහස්සෙහි සීසං වෙඨෙසි සොභනං॥
gax:148:තනුං මනුඤ්ඤම්පි අකාසි සොභනං,
gax:අනඤ්ඤසාධාරණලක්ඛණුජ්ජලං।
gax:විචිත්තනානුත්තමභූසනෙහි සො,
gae:සුගන්ධිගන්ධුප්පලචන්දනාදිනා॥
gax:149:විභූසිතො තෙන විභූසිතඞ්ගිනා,
gax:තහිං නිසින්නො විමලෙ සිලාතලෙ।
gax:සුරඞ්ගනාසන්නිභසුන්දරීහි සො,
gae:පුරක්ඛතො දෙවපතීව සොභති॥
gax:150:<pb V=.16/> සුද්ධොදනනරින්දෙන පෙසිතං සාසනුත්තමං।
gae:“පුත්තො තෙ පුත්ත ජාතො”ති සුත්වාන දීපදුත්තමො॥
gax:151:“මම’ජ්ජ බන්ධනං ජාතං”ඉති වත්වාන තාවදෙ।
gae:සමිද්ධං සබ්බකාමෙහි අගමා සුන්දරං පුරං॥
gax:152:ඨිතා උපරිපාසාදෙ කිසාගොතමි තං තදා।
gae:රාජෙන්තං සතරංසි’ංව රාජං දිස්වා කථෙ සි’දං॥
gax:153:“යෙසං සූනු අයං ධීරො යා ච ජායා ඉමස්ස තු।
gae:තෙ සබ්බෙ නිබ්බුතා නූන සදා’නූනගුණස්ස වෙ”॥
gax:154:ඉතී’දිසං ගිරං සුත්වා මනුඤ්ඤං තාය භාසිතං।
gae:සඤ්ජාතපීතියා පීනො ගච්ඡමානො සකාලයං॥
gax:155:සීතලං විමලං හාරිං හාරං තං රතිවඩ්ඪනං।
gae:පෙසෙත්වා සන්තිකං තස්සා ඔමුඤ්චිත්වාන කණ්ඨතො॥
gax:156:පාසාදම’භිරූහිත්වා වෙජයන්තං’ව සුන්දරංව।
gae:නිපජ්ජි දෙවරාජා’ව සයනෙ සො මහාරහෙ॥
gax:157:සුන්දරී තං පුරක්ඛත්වා සුරසුන්දරිසන්නිභා।
gae:පයොජයිංසු නච්චානි ගීතානි විවිධානි’පි॥
gax:158:පබ්බජ්ජාභිරතො ධීරො පඤ්චකාමෙ නිරාලයො।
gae:තාදිසෙ නච්චගීතෙ’පි න රමිත්වා මනොරමෙ॥
gax:159:නිපන්නො විස්සමිත්වාන ඊසකං සයනෙ තහිං।
gae:පල්ලඞ්කමා’භුජිත්වාන මහාවීරො මහීපති॥
gax:160:නිසින්නො’ව’නෙකප්පකාරං විකාරං,
gax:පදිස්වාන නිද්දුපගානං වධූනං।
gax:ගමිස්සාමි’දානී’ති උබ්බිග්ගචිත්තො,
gae:භවෙ ද්වාරමූලං’පගන්ත්වාන රම්මං॥
gax:161:ඨපෙත්වාන සීසං සුභුම්මාරකස්මිං,
gax:සුණිස්සාමි ධීරස්ස සද්දන්ති තස්මිං।
gax:නිපන්නං සුදන්තං පසාදාවහන්තං,
gae:සහායං අමච්චං මහාපුඤ්ඤවන්තං॥
gax:162:<pb V=.17/> අච්ඡන්නසවනං ඡන්නං ආමන්තෙත්වා කථෙසි’දං।
gae:“ආනෙහි ඉති කප්පෙත්වා කන්ථකං නාම සින්ධවං॥”
gax:163:සො ඡන්නො පතිගණ්හිත්වා තං ගිරං තෙන භාසිතං।
gae:තතො ගන්ත්වාන කප්පෙත්වා සීඝමා’නෙසි සින්ධවං॥
gax:164:අභිනික්ඛමනං තස්ස ඤත්වා වරතුරඞ්ගමො।
gae:තෙන සජ්ජියමානො සො හෙසාරවමු’දීරයි॥
gax:165:පත්ථරිත්වාන ගච්ඡන්තං සද්දං තං සකලං පුරං।
gae:සබ්බෙ සුරගණා තස්මිං සොතුං නා’දංසු කස්සචි॥
gax:166:අථ සො සජ්ජනානන්දො උත්තමං පුත්තම’ත්තනො।
gae:පස්සිත්වා පඨමං ගන්ත්වා පච්ඡා බුද්ධො භවාම’හං॥
gax:167:චින්තයිත්වාන එව’ම්පි ගන්ත්වා ජායානිවෙසනං।
gae:ඨපෙත්වා පාදදු’ම්මාරෙ ගීවං අන්තො පවෙසිය॥
gax:168:කුසුමෙහි සමාකිණ්ණෙ දෙවින්දසයනූපමෙ।
gae:නිපන්නං මාතුයා සද්ධිං සයනෙ සකම’ත්රජං॥
gax:169:විලොකෙත්වාන චින්තෙසි ඉති ලොකෙකනායකො।
gae:සචා’හං දෙවියා බාහුම’පනෙත්වා මම’ත්රජං॥
gax:170:ගණ්හිස්සාම’න්තරාය’ම්පි කරෙය්ය ගමනස්ස මෙ।
gae:පබුජ්ඣිත්වා මහන්තෙන පෙමෙනෙ’සා යසොධරා॥
gax:171:බුද්ධො හුත්වා පුනා’ගම්ම පස්සිස්සාමී’ති අත්රජං।
gae:නරාධිපො තදා තම්හා පාසාදතලතො’තරි॥
gax:172:පෙසලානනකරඞ්ඝිපඞ්කජා හාසඵෙනභමුවීචිභාසුරා।
gae:නෙත්තනීලකමලා යසොධරාකොමුදී’ව නයනාලිපත්ථිතා॥
gax:173:සමත්ථො අස්ස කො තස්සා ජහිතුං දෙහසම්පදං।
gae:වින්දමානො විනා ධීරං ඨිතං පරමිමුද්ධනි॥
gax:174:“අස්සො සාමි මයානීතො කාලං ජාන රථෙසභ”।
gae:ඉති අබ්රවි ඡන්නො සො භූපාලස්ස යසස්සිනො॥
gax:175:<pb V=.18/> මහීපති තදා සුත්වා ඡන්නෙනො’දීරිතං ගිරං।
gae:පාසාදා ඔතරිත්වාන ගන්ත්වා කන්ථකසන්තිකං॥
gax:176:තස්සි’දං වචනං භාසි සබ්බසත්තහිතෙ රතො।
gae:“කන්ථක’ජ්ජෙ’කරත්තිං මා තාරෙහි” සනරාමරං॥
gax:177:ලොකමු’ත්තාරයිස්සාමි බුද්ධො හුත්වා අනුත්තරො।
gae:භවසාගරතො ඝොරජරාදිමකරාකරා॥”
gax:178:ඉදං වත්වා තමා’රුය්හ සින්ධවං සඞ්ඛසන්නිභං।
gae:ගාහාපෙත්වාන ඡන්නෙන සුදළ්හං තස්ස වාලධිං॥
gax:179:පත්වාන සො මහාද්වාරසමීපං සමචින්තයි।
gae:භවෙය්ය විවටං ද්වාරං යෙන කෙනචි නො සචෙ॥
gax:180:වාලධිං ගහිතෙනෙව සද්ධිං ඡන්නෙන කන්ථකං,
gax:නිප්පීළයිත්වා සත්ථීහි ඉමමච්චුග්ගතං සුභං।
gae:උල්ලඞ්ඝිත්වාන පාකාරං ගච්ඡාමී’ති මහබ්බලො॥
gax:181:තථා ථාමබලූපෙතො ඡන්නො’පි තුරගුත්තමො।
gae:විසුං විසුං විචින්තෙසුං පාකාරං සමතික්කමං॥
gax:182:තස්ස චිත්තං විදිත්වාන මොදිතා ගමනෙ සුභෙ।
gae:විවරිංසු තදා ද්වාරං ද්වාරෙ’ධිග්ගහිතා සුරා॥
gax:183:තං සිද්ධත්ථම’සිද්ධත්ථං කරිස්සාමී’ති චින්තිය।
gae:ආගන්ත්වා තස්සි’දං භාසි අන්තලික්ඛෙ ට්ඨිතන්තිකො॥
gax:184:“මා නික්ඛමි මහාවීර ඉතො තෙ සත්තමෙ දිනෙ।
gae:දිබ්බං තු චක්කරතනං අද්ධා පාතුභවිස්සති॥”
gax:185:ඉච්චෙවං වුච්චමානො සො අන්තකෙන මහායසො।
gae:“කො’සි ත්වමි’ති”තං භාසි මාරො ච’ත්තානමා’දිසි॥
gax:186:“මාරජානාම’හං මය්හං දිබ්බචක්කස්ස සම්භවං।
gae:ගච්ඡ ත්වමි’ධ මා තිට්ඨ න’ම්හි රජ්ජෙනමත්ථිකො॥
gax:187:සබ්බං දසසහස්සිම්පි ලොකධාතුම’හං පන।
gae:උන්නාදෙත්වා භවිස්සාමි බුද්ධො ලොකෙකනායකො॥”
gax:188:<pb V=.19/> එවං වුත්තෙ මහාසත්තෙ අත්තනො ගිරමු’ත්තරිං।
gae:ගාහාපෙතුම’සක්කොන්තො තත්ථෙ’ව’න්තරධායි’සො॥
gax:189:පාපිමස්ස ඉදං වත්වා චක්කවත්තිසිරිම්පි ච।
gae:පහාය ඛෙපිණ්ඩං’ව පච්චුසසමයෙ වසිං॥
gax:190:ගච්ඡන්තම’භිපූජෙතුං සමාගන්ත්වාන තාවදෙ।
gae:රතනුක්කාසහස්සානි ධාරයන්තා මරූ තහිං॥
gax:191:පච්ඡතො පුරතො තස්ස උභොපස්සෙසු ගච්ඡරෙ।
gae:තථෙ’ව අභිපූජෙන්තා සුපණ්ණා ච මහොරගා॥
gax:192:සුවිපුලසුරසෙනා චාරුලීලාභිරාමා,
gax:කුසුමසලිලධාරා වස්සයන්තා නභම්හා।
gax:ඉහහි දසසහස්සී චක්කවාළා ගතා තා,
gae:සුඛුමතනුතමෙතොදග්ගුදග්ගා චරන්ති॥
gax:193:යස්මිං සුගන්ධවරපුප්ඵසුධූප චුණ්ණ,
gax:හෙමද්ධජප්පභුතිභාසුරචාරුමග්ගෙ।
gax:ගච්ඡං මහාජවවරඞ්ග තුරංග රාජා,
gae:ගන්තුං න සක්ඛි ජවතො කුසුමාදිලග්ගො॥
gax:194:ඉත්ථං තම්හි පථෙ රම්මෙ වත්තමානෙ මහාමහෙ।
gae:ගච්ඡන්තො රත්තිසෙසෙන තිංසයොජනමඤ්ජසෙ॥
gax:195:පත්වා’නොමානදීතීරං පිට්ඨිතො තුරගස්ස සො।
gae:ඔතරිත්වාන විමලෙ සීතලෙ සිකතාතලෙ॥
gax:196:විස්සමිත්වා ඉදං වත්වා “ගච්ඡාහී’ති සකං පුරං।
gae:ආභරණානි ආදිය ඡන්නෙ’මං ගුරගම්පි ච॥”
gax:197:ඨිතො තස්මිං මහාවීරො අච්චන්ත නිසිතා’සිනා।
gae:සුගන්ධවාසිතං මොළිං ඡෙත්වා’නුක්ඛිපි අම්බරෙ॥
gax:198:චාරුහෙමසුමුග්ගෙන කෙසධාතුං නභුග්ගතං।
gae:පූජනත්ථං සහස්සක්ඛො සිරසා සම්පටිච්ඡිය॥
gax:199:<pb V=.20/> විලොචනානන්දකරින්දනීලමයෙහි චූළාමණි චෙතියං සො।
gae:පතිට්ඨපෙසා’මලතාවතිංසෙ උබ්බෙධතො යොජනමත්තමග්ගා॥
gax:200:උත්තමට්ඨපරික්ඛාරං ධාරෙත්වා බ්රහ්මුනාභතං।
gae:අම්බරෙ’ච පවිජ්ඣිත්ථ වරං දුස්සයුගම්පි ච॥
gax:201:තමා’දාය මහාබ්රහ්මා බ්රහ්මලොකෙ මනොරමං।
gae:ද්වාදසයොජනුබ්බෙධං දුස්සථූපං අකාරයි॥
gax:202:නාමෙනා’නුපියං නාම ගන්ත්වා අම්බවනං තහිං।
gae:සත්තාහං වීතිනාමෙත්වා පබ්බජ්ජාසුඛතො තතො॥
gax:203:ගන්ත්වානෙ’කදිනෙනෙ’ව තිංසයොජනමඤ්ජසං।
gae:පත්වා රාජගහං ධීරො පිණ්ඩාය චරි සුබ්බතො॥
gax:204:ඉන්දනීලසිලායා’පි කතා පාකාරගොපුරා।
gae:හෙමචලා’ව දිස්සන්ති තස්සා’භාගි තහිං තදා॥
gax:205:කො’යං සක්කො නුඛො බ්රහ්මා මාරො නාගො’තිආදිනා।
gae:භිය්යො කොතුහළප්පත්තො පදිස්වා තං මහාජනො॥
gax:206:පවිසිත්වා ගරහෙතූන භත්තං යාපනමත්තකං।
gae:යුගමත්තං’ව පෙක්ඛන්තො ගච්ඡන්තො රාජවීථියං॥
gax:207:මථිතං මෙරුමන්ථෙන සමුද්ද’ව මහාජනං।
gae:තම්හා සො ආකුලී කත්වා ගන්ත්වා පණ්ඩවපබ්බතං॥
gax:208:තතො තස්සෙ’ව ඡායාය භූමිභාගෙ මනොරමෙ।
gae:නිසින්නො මිස්සකං භත්තං පරිභුඤ්ජිතුමා’රභි॥
gax:209:පච්චවෙක්ඛණමත්තෙන අන්තසප්පං නිවාරිස।
gae:දෙහවම්මිකතො ධීරො නික්ඛමන්තං මහබ්බලො॥
gax:210:භුත්වාන බිම්බිසාරෙන නරින්දෙන නරාසභො।
gae:නිමන්තිනො’පි රජ්ජෙන උපගන්ත්වාන’නෙකධා॥
gax:211:<pb V=.21/> පටික්ඛිපිය තං රජ්ජං අථ තෙනා’භියාචිතො।
gae:ධම්මං දෙසෙහි මය්හන්ති බුද්ධො හුත්වා අනුත්තරො॥
gax:212:දත්වා පටිඤ්ඤං මනුජාධිපස්ස ධීරො’පගන්ත්වාන පධානභූමිං।
gae:අනඤ්ඤසාධාරණදුක්කරානි කත්වා තතො කිඤ්චි අපස්සමානො॥
gax:213:ඔළාරිකන්නපානානි භුඤ්ජිත්වා දෙහසම්පදං।
gae:පත්වා’ජපාලනිග්රොධමූලං පත්තො සුරො විය॥
gax:214:පුරත්ථා’භිමුඛො හුත්වා නිසින්නො’සි ජුතින්ධරො।
gae:දෙහවණ්ණෙහි නිග්රොධො හෙමවණ්ණො’සි තස්ස සො॥
gax:215:සමිද්ධපත්ථනා එකා සුජාතා නාම සුන්දරී।
gae:හෙමපාතිං සපායාසං සීසෙනා’දාය ඔනතා॥
gax:216:තස්මිං අධිග්ගහීතස්ස රුක්ඛදෙවස්ස තාවදෙ।
gae:බලිං දම්මී’ති ගන්ත්වාන දිස්වා තා දීපදුත්තමං॥
gax:217:දොවො’ති සඤ්ඤාය උදග්ගචිත්තා පායාසපාතිං පවරස්ස දත්වා।
gae:“ආසිංසනා ඉජ්ඣියථා හි මය්හං තුය්හම්පි සා සාමි සමිජ්ඣිතූ’ති॥”
gax:218:ඉච්චෙ’වං වචනං වත්වා ගතා තම්හා වරඞ්ගනා।
gae:අථ පායාසපාතිං තං ගහෙත්වා මුනිපුඞ්ගවො॥
gax:219:ගන්ත්වා නෙරඤ්ජරාතීරං භූත්වා තං වරභොජනං।
gae:පටිසොතං පවිස්සජ්ජි තස්සා පාතිං මනොරමං॥
gax:220:ජන්තාලිපාලිමනනෙත්තවිලුම්පමානං,
gax:සම්ඵුල්ලසාලවනරාජිවිරාජමානං।
gax:දෙවින්දනන්දනවනං’ව’භිනන්දනීය,
gae:මු’ය්යානමු’ත්තමතරං පවරො’පගන්ත්වා॥
gax:221:කත්වා දිවාවිහාරං සො සායණ්හසමයෙ තහිං।
gae:ගච්ඡං කෙසරලීලාය බොධිපාදපසන්තිකං॥
gax:222:<pb V=.22/> බ්රහ්මසුරාසුරමහොරගපක්ඛිරාජ,
gax:සංසජ්ජිතොරුවටුමෙ දිපදානමින්දො।
gax:පායාසි සොත්ථියද්විජො තිණහාරකො තං,
gae:දිස්වාන තස්ස අදදා තිණමුට්ඨියො සො॥
gax:223:ඉන්දිවරාරවින්දාදිකුසුමාන’ම්බරා තහිං।
gae:පතන්තී වුට්ඨිධාරා’ව ගච්ඡන්තෙ දීපදුත්තමෙ॥
gax:224:චාරුචන්දනචුණ්ණාදි’ධුපගන්ධෙහි නෙකධා।
gae:අනොකාසො’සි ආකාසො ගච්ඡන්තෙ දීපදුත්තමෙ॥
gax:225:රතනුජ්ජලඡත්තෙහි චාරුහෙමද්ධජෙහි ච।
gae:අනොකාසො’සි ආකාසො ගච්ඡන්තෙ දිපදුත්තමෙ॥
gax:226:වෙලුක්ඛෙපසහස්සෙහි කීළන්තෙහි මරූහි’පි।
gae:අනොකාසො’සි ආකාසො ගච්ඡන්තෙ දිපදුත්තමෙ॥
gax:227:සුරදුන්දුභිවජ්ජානි කරොන්තෙහි මරූහිපි।
gae:අනොකාසො’සි ආකාසො ගච්ඡන්තෙ දිපදුත්තමෙ॥
gax:228:සුරඞ්ගනාහි සඞ්ගිතිං ගායන්තිහි’පි’නෙකධා।
gae:අනොකාසො’සි ආකාසො ගච්ඡන්තෙ දිපදුත්තමෙ॥
gax:229:මනොරමා කිණ්ණරකිණ්ණරඞ්ගනා,
gax:මනොරමඞ්ගා උරගොරගඞ්කනා।
gax:මනොරමා තම්හි ච නච්චගීතියො,
gae:මනොරමා’නෙකවිධා පවත්තයුං॥
gax:230:තදා මහොඝෙ’ව මහාමගෙහි,
gax:පවත්තමානෙ ඉති සො මහායසො।
gax:තිණෙ ගහෙත්වා තිභවෙකනායකො,
gae:උපාගතො බොධිදුමින්දසන්තිකං॥
gax:231:විද්දුමාසිතසෙලග්ගරජතාචලසන්නිභං।
gae:කත්වා පදක්ඛිණං බොධිපාදපං දිපදුත්තමො॥
gax:232:පුරත්ථිමදිසාභාගෙ අචලෙ රණධංසකෙ।
gae:මහීතලෙ ඨිතො ධීරො චාලෙසි තිණමුට්ඨියො॥
gax:233:<pb V=.23/> විද්දසහත්ථමත්තො සො පල්ලඞ්කො ආසි තාවදෙ।
gae:අථ නං අබ්භුතං දිස්වා මහාපඤ්ඤො විචින්තයි॥
gax:234:“මංසලොහිතමට්ඨි ච නහාරූ ච තචො ච මෙ।
gae:කාමං සුස්සතු නෙවා’හං ජහාමි වීරියං”ඉති॥
gax:235:ආභුජිත්වා මහාවීරො පල්ලඞ්කම’පරාජිතං।
gae:පාචිනාභිමුඛො තස්මිං නිසීදි දීපදුත්තමො॥
gax:236:දෙවදෙවස්ස දෙවින්දො සඞ්ඛමා’දාය තාවදෙ।
gae:වීසුත්තරසතුබ්බෙධං ධමයන්තො තහිං ඨිතො॥
gax:237:දුතියං පුණ්ණචන්දං’ව සෙතච්ඡත්තං තියොජනං।
gae:ධාරයන්තො ඨිතො සම්මා මහාබ්රහ්මා සහම්පති॥
gax:238:චාරුචාමරමා’දාය සුයාමො’පි සුරාධිපො।
gae:වීජයන්තො ඨිතො තත්ථ මන්දං මන්දං තිගාවුතං॥
gax:239:බෙලුවං වීණමා’දාය සුරොපඤ්චසිඛව්හයො।
gae:නානාවිධලයොපෙතං වාදයන්තො තථා ඨිතො॥
gax:240:ථුතිගීතානි ගායන්තො නාටකීහි පුරක්ඛතො।
gae:තථෙ’ව’ට්ඨාසි සො නාගරාජා කාලව්හයො’පි ච॥
gax:241:ගහෙත්වා හෙමමඤ්ජුසා සුරපුප්ඵෙහි පූරිතා।
gae:පූජයන්තා’ව අට්ඨංසු බත්තිංසා’පි කුමාරිකා॥
gax:242:සෙන්දදෙවසඞ්ඝෙහි තෙහි ඉත්ථං මහාමහෙ।
gae:වත්තමානෙ තදා මාරො පාපිමා ඉති චින්තයි॥
gax:243:“අතික්කමිතුකාමො’යං කුමාරො විසයං මම।
gae:සිද්ධත්ථො අථ සිද්ධත්ථං කරිස්සාමී”ති තාවදෙ॥
gax:244:මාපෙත්ව භිංසනතරොරුසහස්සබාහුං,
gax:සඞ්ගය්හ තෙහි ජලිතා විවිධායුධානි।
gax:ආරුය්හ චාරු දිරදං ගිරිමෙඛලාක්ඛ්යං,
gae:චණ්ඩං දියඩ්ඪසතයොජනමායතං තං॥
gax:245:<pb V=.24/> නානානනාය’නලවණ්ණසිරොරුහාය,
gax:රත්තොරුවට්ටබහිනිග්ගතලොචනාය।
gax:දට්ඨොට්ඨභිංසනමුඛායු’රගබ්භුජාය,
gae:සෙනාය සො පරිවුතො විවිධායුධාය॥
gax:246:තත්ථො’පගම්ම අතිභීමරමං රවන්තො,
gax:සිද්ධත්ථමෙ’ථ ඉති ගණ්හථ බන්ධථෙ’මං।
gax:ආණාපයං සුරගණං සහදස්සනෙන,
gae:චණ්ඩානීලුග්ගතපිචුං’ව පලාපයිත්ථ॥
gax:247:ගම්භීරමෙඝරවසන්තිභවණ්ඩනාදං,
gax:වාතංච මාපිය තතො සුභගස්ස තස්ස।
gax:කණ්ණම්පි වීවරවරස්ස මනොරමස්ස,
gae:නො ආසියෙව චලිතුං පභු අන්තකොථ॥
gax:248:සංවට්ටවුට්ඨිජවසන්නිභභීමඝොර,
gax:වස්සං පවස්සිය තතො’දකබින්දුකම්පි।
gax:නාසක්ඛි නෙතුම’තුලස්ස සමීපකම්පි,
gae:දිස්වා තම’බ්භුතම’ථො’පි සුදුම්මුඛො සො॥
gax:249:අච්චන්තභීමනළඅච්චිසමුජ්ජලොරු,
gax:පාසානභස්මකලලායුධවස්සධාරා।
gax:අඞ්ගාරපජ්ජලිතවාලුකවස්සධාරා,
gae:වස්සාපයිත්ථ සකලානි ඉමානි තානි॥
gax:250:මාරානුභාවබලතො නභතො’පගන්ත්වා,
gax:පත්වාන පුඤ්ඤසිඛරුග්ගතසන්තිකං තු।
gax:මාලාගුළප්පභූතිභාවගතානි’ථාපි,
gae:ලොකන්තරෙ’ව තිමිරං තිමිරං සුඝොරං॥
gax:251:මාපෙත්ව මොහතිමිරම්පි හතස්ස තස්ස,
gax:දෙහප්පභාගි සතරංසිසතොදිතං’ව।
gax:ජාතං මනොරමතරං අතිදස්සනීය,
gae:මා’ලොකපුඤ්ජම’වලොකිය පාපධම්මො॥
gax:252:<pb V=.25/> කොපොපරත්තවදනො භුකුටිප්පවාරා,
gax:අච්චන්තභිංසනවිරූපකවෙසධාරී।
gax:අච්චන්තතිණ්හතරධාරමසඞ්ගමෙ’ව,
gae:චක්කායුධං චරතරං අපි මෙරුරාජං॥
gax:253:සඞ්ඛණ්ඩයන්තමි’ව ථූලකලීරකණ්ඩං,
gax:විස්සජ්ජි තෙන’පි න කිඤ්චි ගුණාකරස්ස।
gax:කාතුං පහුත්තමු’පගඤ්ඡි තතො තමෙ’තං,
gae:ගන්ත්වා නභා කුසුමඡත්තතමා’ග සීසං॥
gax:254:විස්සජ්ජිතා’පි සෙනාය සෙලකූටානලාකුලා।
gae:පගන්ත්වා නභසා මාලාගුලත්තං සමුපාගතා॥
gax:255:තම්පි දිස්වා සසොකො සො ගන්ත්වා ධීරස්ස සන්තිකං।
gae:පාපුණාති මමෙවා’යං පල්ලඞ්කො අපරාජිතො॥
gax:256:ඉතො උට්ඨහ පල්ලඞ්කා ඉති’භාසිත්ථ ධීමතො।
gae:කතකල්යාණකම්මස්ස පල්ලඞ්කත්ථාය මාර තෙ॥
gax:257:කො සක්ඛී’ති පවුත්තො සො ඉමෙ සබ්බෙ’ති සක්ඛිනො।
gae:සෙනායා’භිමුඛං හත්ථං පසාරෙත්වාන පාපිමා॥
gax:258:ඝොරනාදෙන’හං සක්ඛි අහං සක්ඛී’ති තාය’පි।
gae:සක්ඛිභාවං වදාපෙත්වා තස්සෙ’වං සමුදීරයි॥
gax:259:කො තෙ සිද්ධත්ථ සක්ඛී’ති අථ තෙනා’තුලෙන’පි।
gae:මමෙ’ත්ථ සක්ඛිනො මාර නසන්ති’ති සචෙතනා॥
gax:260:රත්තමෙඝොපනික්ඛන්තහෙමවිජ්ජුවභාසුරං।
gae:නීහරිත්වා සුරත්තම්භා චීවරා දක්ඛිණං කරං॥
gax:261:භූමියා’භිමුඛං කත්වා කස්මා පාරමිභූමියං।
gae:උන්නාදෙත්වා නි’දානෙ’වං නිස්සද්දාසී’ති භූමියා॥
gax:262:මුඤ්චාපිතෙ රවෙ නෙකසතෙ මෙඝරවෙ යථා।
gae:බුද්ධනාගබලා නාගං ජානූහි සුපපතිට්ඨිතං॥
gax:263:<pb V=.26/> දිස්වානි’දානි ගණ්හාති’දානි ගණ්හාති චින්තිය।
gae:සම්භින්නදාඨසප්පො’ව හතදප්පො සුදුම්මුඛො॥
gax:264:පහායා’යුධවත්ථානි’ලඞ්කාරානි අනෙකධා।
gae:චක්කවාළාවලා යාව සසෙනාය පලායි සො॥
gax:265:තං මාරසෙනං සභයං සසොකං පලායමානං ඉති දෙවසඞ්ඝා।
gae:දිස්වාන මාරස්ස පරාජයො’යං ජයො’ති සිද්ධත්ථ කුමාරකස්ස॥
gax:266:සම්මොදමානං අභිපූජයන්තා ධීරං සුගන්ධප්පභූතිහි තස්මිං।
gae:පුනා’ගතා නෙකථුතීහි සම්මා උග්ඝොසමානා ඡනවෙසධාරි॥
gax:267:එවං මාරබලං ධීරො විද්ධංසෙත්වා මහබ්බලො।
gae:ආදිච්චෙ ධරමානෙ’ව නිසින්නො අචලාසනෙ॥
gax:268:යාමස්මිං පඨමෙ පුබ්බෙනිවාසං ඤාණ’මුත්තමො।
gae:විසොධෙත්වාන යාමස්මිං මජ්ඣිමෙ දිබ්බලොචනං॥
gax:269:සො පටිච්චසමුප්පාදෙ අථ පච්ඡිමයාමකෙ।
gae:ඔතාරෙත්වාන ඤාණංසං සම්මසන්නො අනෙකධා॥
gax:270:ලොකධාතුසතං සම්මා උන්නාදෙත්වා’රුණොදයෙ।
gae:බුද්ධො හුත්වාන සම්බුද්ධොසම්බුද්ධජලොචනො॥
gax:271:“අනෙකජාතිසංසාරං සන්ධාවිස්ස”න්තිආදිනා।
gae:උදානෙ’දං උදානෙසි පීතිවෙගෙන සාදිසො॥
gax:272:සල්ලක්ඛෙත්වාගුණෙ තස්ස පල්ලඞ්කස්ස අනෙකධා।
gae:නා තාව’උට්ඨහිස්සාමි ඉතො පල්ලඞ්කතො ඉති॥
gax:273:සමාපත්තී සමාපජ්ජී අනෙකසතකොටියො।
gae:සත්ථා තත්ථෙ’ව සත්තාහං නිසින්නො අචලාසනෙ॥
gax:274:අජ්ජා’පි නූන ධීරස්ස සිද්ධත්ථස්ස යසස්සිනො।
gae:අත්ථි කත්තබ්බකිච්චඤ්හි තස්මා ආසනමාලයං॥
gax:275:<pb V=.27/> නජහාසී’ති එකච්චදෙවතානා’සි සංසයං।
gae:ඤත්වා තාසං විතක්කං තං සමෙතුං සන්තමානසො॥
gax:276:උට්ඨාය හෙමහංසො’ව හෙමවණ්ණො පභඞ්කරො।
gae:අබ්භුග්ගන්ත්වා නභං නාථො අකාසි පාටිහාරියං॥
gax:277:විතක්කමෙ’වං ඉමිනා මරූනං සම්මු’පසම්මා’නිමිසෙසි බොධිං।
gae:සම්පූජයන්තො නයනම්බුජෙහි සත්තාහම’ට්ඨාසි ජයාසනඤ්ච॥
gax:278:සුභාසුරස්මිං රතනෙහි තස්මිං සවඞ්කමන්තො වරචඞ්කමස්මිං।
gae:මනොරමස්මිං රතනාලයෙහි’පි විසුද්ධධම්මං විචිනං විසුද්ධො॥
gax:279:මූලෙජපාලතරුරාජවරස්ස තස්ස,
gax:මාරඞ්ගනානම’මලානනපඞ්කජානි।
gax:සම්මා මිලාපිය තතො මුචලින්දමූලෙ,
gae:භොගින්දචිත්තකුමුදානි පබොධයන්තො॥
gax:280:මූලෙ’පි රාජයතනස්ස තස්ස තස්මිං සමාපත්තිසුඛම්පි වින්දං।
gae:සංවීතිනාමෙසි මනුඤ්ඤවණ්ණො එකූනපඤ්ඤාසදිනානි ධීමා॥
gax:281:අනොතත්තොදකං දන්තකට්ඨනාගලතාමයං।
gae:හරීටකාගදං භුත්වා දෙවින්දෙනාභතුත්තමං॥
gax:282:වානිජෙහි සමානීතං සමත්ථමධුපිණ්ඩිකං।
gae:මහාරාජූපනීතම්හි පත්තම්හි පතිගණ්හිය॥
gax:283:භොජනස්සාවසානම්හි ජපාලතරුමූලකං।
gae:ගන්ත්වාධිගතධම්මස්ස ගම්භීරත්තමනුස්සරි॥
gax:284:මහීසන්ධාරකො වාරික්ඛන්ධසන්නිභකො අයං।
gae:ගම්භීරොධිගතො ධම්මො මයා සන්තො’තිආදිනා॥
gax:285:<pb V=.28/> ධම්මගම්භීරතං ධම්මරාජස්ස සරතො සතො।
gae:ආසෙවං තක්කණං ධම්මං ඉමං මෙ පටිවිජ්ඣිතුං॥
gax:286:වායමන්තො සම්පත්තයාචකානං මනොරමං।
gae:කන්තෙත්වා උත්තමඞ්ගඤ්ච මොළිභූසනභූසිතං॥
gax:287:සුවඤ්ජිතානි අක්ඛිනි උප්පාටෙත්වාන ලොහිතං।
gae:ගළතො නීහිරිත්වාන භරියං ලාවණ්ණභාසුරං॥
gax:288:අත්රජඤ්ච දදන්තෙන කුලවංසප්පදීපකං।
gae:දානං නාම න දින්නඤ්ච නත්ථි සීලං අරක්ඛිතං॥
gax:289:තථාහි සඞ්ඛපාලාදිඅත්තභාවෙසු ජීවිතං।
gae:මයා පරිච්චජන්තෙන සීලභෙදභයෙන ච॥
gax:290:ඛන්තිවාදාදිකෙ නෙකඅත්තභාවෙ අපූරිතා।
gae:ඡෙජ්ජාදිං පාපුනත්තෙන පාරමී නත්ථි කාචි මෙ॥
gax:291:තස්ස මෙ විධමන්තස්ස මාරසෙනං වසුන්ධරා।
gae:න කම්පිත්ථ අයං පුබ්බෙනිවාසං සරතො’පි ච॥
gax:292:විසොධෙන්තස්ස මෙ යාමෙ මජ්ඣිමෙ දිබ්බලොචනං।
gae:න කම්පිත්ථ පකම්පිත්ථ පච්ඡිමෙ පන යාමකෙ॥
gax:293:පච්චයාකාරඤාණං මෙ තාවදෙ පටිවිජ්ඣතො।
gae:සාධුකාරං දදන්තී’ච මුඤ්චමානා මහාරවං॥
gax:294:සම්පුණ්ණලාපූ විය කඤ්ජිකාහි,
gax:තක්කෙහි පුණ්ණං විය වාටිකා’ව।
gax:සම්මක්ඛිතො’ව’ඤ්ජනකෙහි හත්ථො,
gae:වසාහි සම්පීත පිලොතිකා’ව॥
gax:295:කිලෙසපුඤ්ජබ්භරිතො කිලිට්ඨො,
gax:රාගෙන රත්තො අපි දෙසදුට්ඨො।
gax:මොහෙන මූළ්හො’ති මහබ්බලෙන,
gae:ලොකො අවිජ්ජානිකරාකරො’යං॥
gax:296:<pb V=.29/> කින්නාම ධම්මං පටිවිජ්ඣතෙ’තං,
gax:අත්ථො හි කො තස්සි’ති දෙසනාය।
gax:එවං නිරුස්සාහම’ගඤ්ඡි නාථො,
gae:පජාය ධම්මාමතපානදානෙ॥
gax:297:නිච්ඡාරෙත්වා මහානාදං තතො බ්රහ්මා සහම්පතී।
gae:නස්සති වත භො ලොකො ඉති ලොකො විනස්සති॥
gax:298:බ්රහ්මසඞ්ඝං සමාදාය දෙවසඞ්ඝඤ්ච තාවදෙ।
gae:ලොකධාතුසතෙ සත්ථු සමීපං සමුපාගතො॥
gax:299:ගන්ත්වා මහීතලෙ ජානුං නිහච්ච සිරසඤ්ජලිං।
gae:පග්ගය්හ “භගවා ධම්මං දෙසෙතු” ඉතිආදිනා॥
gax:300:යාචිතො තෙන සම්බුද්ධරවින්දවදනො ජිනො।
gae:ලොකධාතුසතං බුද්ධචක්ඛුනා’ලොකයං තදා॥
gax:301:තස්මිං අප්පරජක්ඛාදිමච්චා දිස්වා’ති එත්තකා।
gae:විභජිත්වා’ථ තෙ සත්තෙ භබ්බාභබ්බවසෙන සො॥
gax:302:අභබ්බෙ පරිවජ්ජෙත්වා භබ්බෙ’වා’දාය බුද්ධියා।
gae:උපනෙතු ජනො’දානි සද්ධාභාජනම’ත්තනො॥
gax:303:පූරෙස්සාමී’ති තං තස්ස සද්ධම්මාමතදානතො।
gae:විස්සජ්ජි බ්රහ්මසඞ්ඝස්ස වචනාමතරංසියො॥
gax:304:තතොජපාලොදයපබ්බතොදිතො,
gax:මහප්පභො බුද්ධදිවාකරො නභෙ।
gax:මණිප්පභාසන්නිභභාසුරප්පභො,
gae:පමොචයං භාසුරබුද්ධරංසියො॥
gax:305:පමොදයන්තො උපකාදයො තදා,
gax:කමෙන අට්ඨාරසයොජනඤ්ජසං।
gax:අතික්කමිත්වාන සුඵුල්ලපාදපෙ,
gae:විජම්භමානාලිගණාභිකූජිතං॥
gax:306:<pb V=.30/> නිරන්තරං නෙකදිජුපකූජිතං සුඵ්රල්ලපඞ්කෙරුහ ගන්ධවාසිතං ගතො।
gae:යසස්සී මිගදායමුත්තමං තහිං තපස්සී අථ පඤ්චවග්ගියා॥
gax:307:දෙවාතිදෙවං තිභවෙකනාථං,
gax:ලොකන්තදස්සිං සුගතං සුගත්තං।
gax:දිස්වාන ධීරං මුනිසීහරාජං,
gae:කුමන්තණං තෙ ඉති මන්තයිංසු॥
gax:308:“භුත්වාන ඔළාරිකඅන්නපානං,
gax:සුවණ්ණවණ්ණො පරිපුණ්ණකායො।
gax:එතා’වුසො’යං සමණො ඉමස්ස,
gae:කරොම නා’ම්හෙ අභිවාදනාදිං॥
gax:309:අයං විසාලන්වයතො සසූතො,
gax:සම්භාවනීයො භුවි කෙතුභූතො।
gax:පටිග්ගහෙතුං’රහතා’සනං තු,
gae:තස්මා’සනං’යෙවි’ති පඤ්ඤපෙම॥”
gax:310:ඤත්වා’ථ භගවා තෙසං විතක්කං තික්ඛබුද්ධියා।
gae:මෙත්තානිලකදම්බෙහි මානකෙතුං පධංසයී॥
gax:311:සමත්ථා නහි සණ්ඨාතුං සකාය කතිකාය තෙ।
gae:අකංසු ලොකනාථස්ස වන්දනාදීනි ධීමතො॥
gax:312:බුද්ධභාවං අජානන්තා මුනයො මුනිරාජිනො।
gae:ආවුසො වාදතො තස්ස කෙවලං සමුදීරයුං॥
gax:313:අථ ලොකවිදූ ලොකනාථො තෙසමු“දීරථ।
gae:ආවුසොවාදතො නෙව සත්ථුනො” සමුදීරයි॥
gax:314:“භික්ඛවෙ අරහං සම්මා සම්බුද්ධො’ති තථාගතො”।
gae:බුද්ධභාවං පකාසෙත්වා අත්තනො තෙසමු’ත්තමො॥
gax:315:නිසින්නො තෙහි පඤ්ඤත්තෙ දස්සනෙය්යුත්තමාසනෙ।
gae:බ්රහ්මනාදෙන තෙ ථෙරෙ සීලභූසනභූසිතෙ॥
gax:316:<pb V=.31/> ආමන්තෙත්වාන බ්රහ්මානං නෙකකොටිපුරක්ඛතො।
gae:ධම්මචක්කං පවත්තෙන්තො දෙසනාරංසිනා තදා॥
gax:317:මොහන්ධකාරරාසිම්පි හන්ත්වා ලොකෙ මනොරමං।
gae:ධම්මාලොකං පදස්සෙත්වා වෙනෙය්යම්බුජබුද්ධියා॥
gax:318:මිගකානනසඞ්ඛාතො රණභූමිතලෙ ඉති।
gae:රාජා මහානුභාවො’වධම්මරාජා විසාරදො॥
gax:319:දෙසනාසිං සමාදාය ධීභුජෙන මනොරමං।
gae:වෙනෙය්යජනබන්ධුනං මහානත්ථකරං සදා॥
gax:320:කිලෙසාරී පදාළෙත්වා සද්ධම්මජයදුන්දුභිං।
gae:පහරිත්වාන සද්ධම්මජයකෙතුං සුදුජ්ජයං॥
gax:321:උස්සාපෙත්වාන සද්ධම්මජයත්ථුණුත්තමං සුභං।
gae:පතිට්ඨාපිය ලොකෙකරාජා හුත්වා සිවඞ්කරො॥
gax:322:පමොචෙත්වාන ජනතං බ්රහාසංසාරබන්ධනා।
gae:නිබ්බාණනගරං නෙතුකාමො ලොකහිතෙ රතො॥
gax:323:සුවණ්ණාචලකූටං’ව ජඞ්ගමං චාරුදස්සනං।
gae:පත්වො’රුවෙලගාමිං තං අඤ්ජසං’ව සුරඤ්ජසං॥
gax:324:භද්දවග්ගියභූපාලකුමාරෙ තිංසමත්තකෙ।
gae:මග්ගත්තයාමතරසං පායෙන්වා රසමු’ත්තමං॥
gax:325:පබ්බජ්ජමු’ත්තමං දත්වා ලොකස්ස’ත්ථාය භික්ඛවො।
gae:උය්යොජෙත්වාන සම්බුද්ධො චාරිකං චරථා’ති තෙ॥
gax:326:ගන්ත්වො’රුවෙලං ජටිලානම’න්තො-
gax:ජටා ච ඡෙත්වාන ජටා බහිද්ධා।
gax:පාපෙත්ව අග්ගඤ්ජසමු’ත්තමො තෙ,
gae:පුරක්ඛතො ඉන්දු’ව තාරකාභි॥
gax:327:පුරක්ඛතො තෙහි අනාසවෙහි,
gax:ඡබ්බණ්ණරංසාභරනුත්තමෙහි।
gax:දිසඞ්ගනායො අතිසොභයන්තො,
gae:පක්ඛීනමක්ඛීනි’පි පීණයන්තො॥
gax:328:<pb V=.32/> දින්නං පටිඤ්ඤං සමනුස්සරන්තො,
gax:තං බිම්බිසාරස්ස මහායසස්ස।
gax:මොචෙතුකාමො වරරාජවංසං,
gae:ධජූපමානස්ස ගුණාලයස්ස॥
gax:329:සිඛණ්ඩිමණ්ඩලාරද්ධනච්චං ලට්ඨිවනව්හයං।
gae:උය්යානම’ගමා නෙකතරුසණ්ඩාභිමණ්ඩිතං॥
gax:330:බිම්බිසාරනරින්දො සො’ගතභාවං මහෙසිනො।
gae:සුණිත්වා පීතිපාමොජ්ජභූසනෙන විභූසිතො॥
gax:331:තමු’ය්යානු’පගන්ත්වාන මහාමච්චපුරක්ඛතො।
gae:සත්ථුපාදාරවින්දෙහි සොභයන්තො සිරොරුහෙ॥
gax:332:නිසින්නො බිම්බිසාරං තං සද්ධම්මඅමතම්බුනා।
gae:දෙවින්දගීයමානග්ගවණ්ණො වණ්ණාභිරාජිතො॥
gax:333:දෙවදානවභොගින්දපූජිතො සො මහායසො।
gae:රම්මං රාජගහං ගන්ත්වා දෙවින්දපුරසන්නිභං॥
gax:334:නරින්දගෙහං ආනීතො නරින්දෙන සරාසභො।
gae:භොජනස්සා’වසානම්හි චාලයන්තො මහාමහිං॥
gax:335:පතිගණ්හිය සම්ඵුල්ලතරුරාජවිරාජිතං।
gae:රම්මං වෙලුවනාරාමං විලොචන රසායනං॥
gax:336:සිතපුලිනසමූහච්ඡන්නභාලඞ්කතස්මිං,
gax:සුරභිකුසුමගන්ධාකිණ්ණමන්දානිලස්මිං।
gax:විවිධකමලමාලාලඞ්කතම්බාසයස්මිං,
gae:විපුලවිමලතස්මිං වල්ලියාමණ්ඩපස්මිං॥
gax:337:සුරනරමහනීයො චාරුපාදාරවින්දො,
gax:විමලකමලනෙත්තො කුන්දදන්තාභිරාමො।
gax:ගුණරතනසමුද්දො නාථනාථො මුනින්දො,
gae:කණකකිරණසොභො සොමසොම්මානනො සො॥
gax:338:<pb V=.33/> විමලපවරසීලක්ඛන්ධවාරඤ්ච කත්වා,
gax:රුචිරවරසමාධීකුන්තමු“ස්සාපයිත්වා।
gax:තිඛිණතරසුභග්ගං බුද්ධඤාණොරුකණ්ඩං,
gae:විහරති භමයන්තො කාමම’ග්ගා විහාරා॥
gax:339:තදා සුද්ධොදනො රාජා“පුත්තො සම්බොධිමුත්තමං।
gae:පත්වා පවත්තසද්ධම්මචක්කො ලොකහිතාය මෙ॥
gax:340:රාජගහං’ච නිස්සාය රම්මෙ වෙලුවනෙ’ධුනා।
gae:වසතී“ති සුණිත්වාන බුද්ධභූතං සකත්රජං॥
gax:341:දට්ඨුකාමො නවක්ඛත්තුං නවාමච්චෙ මහෙසිනො।
gae:නවයොධසහස්සෙහි සද්ධිං පෙසෙසි සන්තිකං॥
gax:342:ගන්ත්වා තෙ ධම්මරාජස්ස සුත්වා’නොපමදෙසනං।
gae:උත්තමත්ථං ලභිත්වාන සාසනම්පි නපෙසයුං॥
gax:343:තෙස්වෙ’කම්පි අපස්සන්තො කාලුදායිං සුභාරතිං।
gae:ආමන්තෙත්වා මහාමච්චං පබ්බජ්ජාභිරතං සදා॥
gax:344:“සුගත්තරතනං නෙත්වා මම නෙත්තරසායනං।
gae:යෙන කෙනචු’පායෙන කරොහී”ති තම’බ්රවී॥
gax:345:අථ යොධසහස්සෙන තම්පි පෙසෙසි සො’පි ච।
gae:ගන්ත්වා සපරිසො සත්ථු සුත්වා සුන්දරදෙසනං॥
gax:346:අරහත්තඤ්ජසං පත්වා පබ්බජිත්වා නරාසභං।
gae:නමස්සන්තො ස සම්බුද්ධං පග්ගය්හ සිරසඤ්ජලිං॥
gax:347:“වසන්තකාලජ්ජනීතාතිරත්තවණ්ණාභිරාමඞ්කුරපල්ලවානි।
gae:සුනීලවණ්ණුජ්ජලපත්තයුත්තා සාඛාසහස්සානි මනොරමානි॥
gax:348:විසිට්ඨගන්ධාකුලඵාලිඵුල්ලනානාවිචිත්තානි මහීරුහානි।
gae:සුචිත්තනානාමිගපක්ඛිසඞ්ඝසඞ්ගීයමානුත්තමකානනානි॥
gax:349:<pb V=.34/> සුනීලසාතොදකපූරිතානි සුනාදිකාදම්බකදම්බකානි।
gae:සුගන්ධෙන්දීවරකල්ලහාරා රවින්දරත්තම්බුජභූසිතානි॥
gax:350:තීරන්තරෙ ජාතදුමෙසු පුප්ඵකිඤ්ජක්ඛරාජීහි විරාජිතානි।
gae:මුත්තාතිසෙතාමලසෙකතානි රම්මානි නෙකානි ජලාසයානි॥
gax:351:මනුඤ්ඤවෙළුරියකඤ්චුකානිවගුණ්ඨිතානි’ච සුසද්දලෙහි।
gae:සුනීලභූතානි මහීතලානි නභානි මන්දානිල සඞ්කුලානි॥
gax:352:අනන්තභොගෙහි ජනෙහි ඵීතං,
gax:සුරාජධානිං කපිළාභිධානිං।
gax:ගන්තුං භදන්තෙ සමයො”තිආදිං,
gae:සංවණ්ණි වණ්ණං ගමනඤ්ජසස්ස॥
gax:353:සුවණ්ණනං තං සුගතො සුණිත්වා,
gax:“වණ්ණෙසි වණ්ණං ගමනස්සු’දායි।
gax:කින්නූ“ති භාසිත්ථ තතො උදායි,
gae:කථෙසි’දං තස්ස සිවඞ්කරස්ස॥
gax:354:“භන්තෙ පිතා දස්සනමි’ච්ඡතෙ තෙ,
gax:සුද්ධොදනො රාජවරො යසස්සී।
gax:තථාගතො ලොකහිතෙකනාථො,
gae:කරොතු සඤ්ඤාතකසඞ්ගහන්ති॥”
gax:355:සුණිත්වා මධුරං තස්ස ගිරං ලොකහිතෙ රතො।
gae:“සාධු’දායි කරිස්සාමි ඤාතකානන්ති සඞ්ගහං॥”
gax:356:ජඞ්ගමො හෙමමෙරූ’ව රත්තකම්බලලඞ්කතො।
gae:විමලො පුණ්ණචන්දො’ව තාරකාපරිවාරිතො॥
gax:357:සද්ධිං වීසසහස්සෙහි සන්තචිත්තෙහි තාදිහි।
gae:ගච්ඡන්තො සිරිසම්පන්නො අඤ්ජසෙ සට්ඨියොජනෙ॥
gax:358:<pb V=.35/> දිනෙ දිනෙ වසිත්වාන යොජනෙ යොජනෙ ජිනො।
gae:ද්වීහි මාසෙහි සම්පත්තො බුද්ධො ජාතපුරං වරං॥
gax:359:බුද්ධං විසුද්ධකමලානනසොභමානං,
gax:බාලංසුමාලිසතභානුසමානභානුං।
gax:චක්කඞ්කිතොරුචරණං චරණාධිවාසං,
gae:ලොකත්තයෙකසරණං අරණග්ගකායං॥
gax:360:සම්පුණ්ණහෙමඝටතොරණධූමගන්ධ,
gax:මාලෙහි වෙණුපණවාදිහි දුන්දුභීහි।
gax:චිත්තෙහි ඡත්තධජචාමරවීජනීහි,
gae:සුද්ධොදනාදිවනිපා අභිපූජයිංසූ॥
gax:361:සුසජ්ජිතං පුරං පත්වා මුනින්දො තං මනොරමං।
gae:සුගන්ධිපුප්ඵකිඤ්ජක්ඛාලඞ්කතොරුතලාකුලං॥
gax:362:සුඵුල්ලජලජාකිණ්ණ අච්ඡොදකජලාලයං।
gae:මයූරමණ්ඩලාරද්ධ රඞ්ගෙහි ච විරාජිතං॥
gax:363:චාරුචඞ්කමපාසාද ලතාමණ්ඩපමණ්ඩිතං।
gae:පාවෙක්ඛි පවරො රම්මං නිග්රොධාරාමමුත්තමං॥
gax:364:“අම්හාකමෙ’සසිද්ධත්ථො පුත්තො නත්තො’ති”ආදිනා।
gae:චින්තයිත්වාන සඤ්ජාතමානසත්ථද්ධසාකියා॥
gax:365:දහරෙ දහරෙ රාජ කුමාරෙ ඉදම’බ්රවුං।
gae:“තුම්හෙ වන්දථ සිද්ධත්ථං නවන්දාම මයන්ති තං॥”
gax:366:ඉදං වත්වා නිසීදිංසු කත්වා තෙ පුරතො තතො।
gae:අදන්තදමකො දන්තො තිලොකෙකවිලොචනො॥
gax:367:තෙසං අජ්ඣාසයං ඤත්වා “න මං වන්දන්ති ඤාතයො।
gae:හන්ද වන්දාපයිස්සාමි’දානි නෙසන්ති” තාවදෙ॥
gax:368:අභිඤ්ඤා පාදකජ්ඣානං සමාපජ්ජිත්වා ඣානතො।
gae:වුට්ඨාය හෙමහංසො’ව හෙමවණ්ණො පභඞ්කරො॥
gax:369:<pb V=.36/> අබ්භුග්ගන්ත්වා නභං සබ්බසත්තනෙත්තරසායනං।
gae:ගණ්ඩම්බරුක්ඛමූලස්මිං පාටිහාරියසන්නිභං॥
gax:370:අසාධාරණම’ඤ්ඤෙසං පාටිහාරියමු’ත්තමං।
gae:රමනීයතරෙ තස්මිං අකාසි මුනිපුඞ්ගවො॥
gax:371:දිස්වා තම’බ්භුතං රාජා සුද්ධොදනොනරාසභො।
gae:සඤ්ජාතපීතිපාමොජ්ජො සක්යවංසෙකනායකො॥
gax:372:සත්ථුපාදාරවින්දෙහි සකෙ චාරුසිරොරුහෙ।
gae:භූසිතෙ’කාසි තෙ සබ්බෙ සාකිය’ අකරුං තථා॥
gax:373:ධීරො පොක්ඛරවස්සස්ස අවසානෙ මනොරමං।
gae:ධම්මවස්සං පවස්සෙත්වා සත්තචිත්තාවනුග්ගතං॥
gax:374:මහාමොහරජං හන්ත්වා සසඞ්ඝො දුතියෙ දිනෙ।
gae:පවෙක්ඛි සපදානෙන පිණ්ඩාය පුරමු’ත්තමං॥
gax:375:තස්ස පාදාරවින්දානි’රවින්දානි අනෙකධා।
gae:උග්ගන්ත්වා පතිගණ්හිංසු අක්කන්තක්කන්තඨානතො॥
gax:376:දෙහජොතිකදම්බෙහි ගොපුරට්ටාලමන්දිරා।
gae:පිඤ්ජරත්තං ගතා තස්මිං පාකාරප්පභූති තදා॥
gax:377:චරන්තං පවිසිත්වාන පිණ්ඩාය පුරවීථියං।
gae:ලොකාලොකකරං වීරං සන්තං දන්තං පභඞ්කරං॥
gax:378:පසාදජනකෙ රම්මෙ පාසාදෙ සා යසොධරා।
gae:සීහපඤ්ජරතො දිස්වා ඨිතා පෙමපරායණා॥
gax:379:භූසනෙ මණිරංසීහි භාසුරං රාහුලං වරං।
gae:ආමන්තෙත්වා පදස්සෙත්වා “තුය්හමෙ’සො පිතා”ති තං॥
gax:380:නිකෙතමු’පසඞ්කම්ම සුද්ධොදනයසස්සිනො।
gae:වන්දිත්වා තම’නෙකාහි ඉත්ථීහි පරිවාරිතා॥
gax:381:“දෙව දෙවින්දලීලාය පුත්තො තෙ’ධ පුරෙ පුරෙ।
gae:චරිත්වා චරතෙ’දානි පිණ්ඩායා’ති ඝරෙ ඝරෙ”॥
gax:382:<pb V=.37/> පවෙදෙසි පවෙදෙත්වා’ගමා මන්දිරම’ත්තනො।
gae:ආනන්දජලසන්දොහ පූරිතො’රුචිලොචනා॥
gax:383:තතො සෙසනරින්දානං ඉන්දො ඉන්දොව ලඞ්කතො।
gae:කම්පමානො පගන්ත්වාන වෙගෙන ජිනසන්තිකං॥
gax:384:“සක්යපුඞ්ගව තෙ නෙ’ස වංසො මා චර මා චර।
gae:වංසෙ පුත්තෙ’කරාජා’පි න පිණ්ඩාය චරී පුරෙ॥”
gax:385:ඉති වුත්තෙ නරින්දෙන මුනින්දො ගුණසෙඛරො।
gae:“තුය්හමෙ’සො මහාරාජ වංසො මය්හං පන’න්වයො॥
gax:386:බුද්ධවංසො”ති සම්බුද්ධවංසං තස්ස පකාසයී।
gae:අථො තස්මිං ඨිතොයෙව දෙසෙන්තො ධම්මමු’ත්තරිං॥
gax:387:“උත්තිට්ඨෙ නප්පමජ්ජෙය්ය ධම්මමි”ච්චාදිමු’ත්තමං।
gae:ගාථං මනොරමං වත්වා සොතූනං සිවමා’වහං॥
gax:388:දස්සනග්ගරසං දත්වා සන්තප්පෙත්වා තමු’ත්තමො।
gae:තෙනා’භියාචිතො තස්ස නිකෙතං සමුපාගතො॥
gax:389:සද්ධිං විසසහස්සෙහි තාදීහි දිපදුත්තමං।
gae:මධුරොදනපානෙන සන්තප්පෙත්වා මහීපති॥
gax:390:චුළාමණීමරීචීහි පිඤ්ජරඤ්ජලිකෙහි තං।
gae:රාජුහි සහ වන්දිත්වා නිසීදි ජිනසන්තිකෙ॥
gax:391:තා’පි නෙකසතා ගන්ත්වා සුන්දරා රාජසුන්දරී।
gae:නරින්දෙන අනුඤ්ඤාතා නිසිදිංසු තහිං තදා॥
gax:392:දෙසෙත්වා මධුරං ධම්මං තිලොකතිලකො ජිනො।
gae:අහම්ප’ජ්ජ න ගච්ඡෙය්යං සවෙ බිම්බාය මන්දිරං॥
gax:393:දයාය හදයං තස්සා ඵාලෙය්යා’ති දයාලයො।
gae:සාවකග්ගයුගං ගය්හ මන්දිරං පිතරා ගතො॥
gax:394:නිසීදි පවිසිත්වාන බුද්ධො බුද්ධාසනෙ තහිං।
gae:ඡබ්බණ්ණරංසිජාලෙහි භාසුරන්තො’ව භානුමා॥
gax:395:<pb V=.38/> මනොසිලාචුණ්ණසමානදෙහමරීවිජාලෙහි විරාජමානා।
gae:පකම්පිතා හෙමලතා’ව බිම්බා බිම්බධරා සත්ථු සමීප’මාග॥
gax:396:සත්ථු පාදෙසු සම්ඵස්සසීතලුත්තමවාරිනා।
gae:නිබ්බාපෙසි මහාසොකපාවකං හදයින්ධනෙ॥
gax:397:රාජා සත්ථු පවෙදෙසි බිම්බායා’ති බහුං ගුණං।
gae:මුනින්දො’පි පකාසෙසි චන්දකිණ්ණරජාතකං॥
gax:398:තදා නන්දකුමාරස්ස සම්පත්තෙ මඞ්ගලත්තයෙ।
gae:විවාහො අභිසෙකො ච ඉති ගෙහප්පවෙසනං॥
gax:399:මඞ්ගලානං පුරෙයෙව පබ්බාජෙසි පභඞ්කරො।
gae:අනිච්ඡන්තං’ව නෙත්වා තං ආරාමං රම්මමුත්තමං॥
gax:400:අත්තානම’නුගච්ඡන්තං දායජ්ජත්ථං සකත්රජං।
gae:කුමාරං රාහුලං චා’පි කුමාරාභරණුජ්ජලං॥
gax:401:“සුඛා’ව ඡායා තෙ මෙ”ති උග්ගිරන්තං ගිරං පියං।
gae:“දායජ්ජං මෙ දදාහී’ති දායජ්ජං මෙ දදාහි ච”॥
gax:402:ආරාමමෙව නෙත්වාන පබ්බාජෙසි නිරුත්තරං।
gae:සද්ධම්මරතනං දත්වා දායජ්ජං තස්ස ධීමතො॥
gax:403:නික්ඛම්ම තම්හා සුගතංසුමාලි තහිං ජන්තුසරොරුහානි।
gae:සද්ධම්මරංසීහි විකාසයන්තො උපාගතො රාජගහං පුනා’පි॥
gax:404:කුසුමාකුල සුන්දරතරුපවනෙ පදුමුප්පල භාසුරසරනිකරෙ।
gae:පුථුචඞ්කමමණ්ඩිතසිතසිකතෙ සුභසීතවනෙ විහරති සුගතො॥
gax:405:තදා සුදත්තව්හයසෙට්ඨිසෙට්ඨො,
gax:බහූහි භණ්ඩං සකටෙහි ගය්හ।
gax:සාවත්ථිතො රාජගහෙ මනුඤ්ඤෙ,
gae:සහායසෙට්ඨිස්ස ඝරූ’පගන්ත්වා॥
gax:406:<pb V=.39/> තෙනෙ’ව වුත්තො සුභගෙන බුද්ධො,
gax:ජාතො’ති ලොකෙ දිපදානමින්දො।
gax:සඤ්ජාතපීතීහි උදග්ගචිත්තො,
gae:රත්තිං පභාතං ඉති මඤ්ඤමානො॥
gax:407:නික්ඛම්ම තම්හා විගතන්ධකාරෙ,
gax:දෙවානුභාවෙන මහාපථම්හි।
gax:ගන්ත්වාන තං සීතවනං සුරම්මං,
gae:සම්පුණ්ණ චන්දං’ව විරාජමානං॥
gax:408:තං දීපරුක්ඛං විය පජ්ජලන්තං,
gax:විලොචනානන්දකරං මහෙසිං।
gax:දිස්වාන තස්සු’ත්තමපාදරාගං,
gae:පටිග්ගහෙත්වා සිරසා සුධීමා॥
gax:409:ගම්භීරං නිපුණං ධම්මං සුණිත්වා විමලං වරං।
gae:සොතාපත්තිඵල’ම්පත්වා සහස්සනය මණ්ඩිතං॥
gax:410:නිමන්තෙත්වාන සම්බුද්ධං සසඞ්ඝං ලොකනායකං।
gae:වණ්ණගන්ධරසූපෙතං දත්වා දානං සුඛාවහං॥
gax:411:සත්ථු ආගමනත්ථාය සාවත්ථිනගරං වරං।
gae:පටිඤ්ඤං සො ගහෙත්වාන ගච්ඡන්තො අන්තරාපථෙ॥
gax:412:යොජනෙ යොජනෙ වාරු චිත්තකම්මසමුජ්ජලෙ।
gae:විහාරෙ පවරෙ දත්වා කාරාපෙත්වා බහුං ධනං॥
gax:413:සාවත්ථිං පුන’රාගන්ත්වා පාසාදසතමණ්ඩිතං।
gae:තොරණඞ්ඝිකපාකාරගොපුරාදිවිරාජිතං॥
gax:414:පුරං අපහසන්තං’ව දෙවින්දස්සා’පි සබ්බදා।
gae:සබ්බසම්පත්තිසම්පන්නං නච්චගීතාදිසොභිතං॥
gax:415:කස්මිං සො විහරෙය්යා’ති භගවා ලොකනායකො।
gae:සමන්තානුවිලොකෙන්තො විහාරාරහභූමිකං॥
gax:416:<pb V=.40/> ජෙතරාජකුමාරස්ස උය්යානං නන්දනොපමං।
gae:ඡායූදකාදිසම්පන්නං භූමිභාගං උදික්ඛිය॥
gax:417:හිරඤ්ඤකොටිසන්ථාරවසෙනෙ’ව මහායසො।
gae:කිණිත්වා පවරෙ තම්හි නරාමරමනොහරෙ॥
gax:418:නිච්චං කිඞ්කිණිජාලනාදරුචිරං සිඞ්ගීව සිඞ්ගාකුලං,
gax:රම්මංනෙකමණීහි ඡන්නඡදනං ආමුත්තමුත්තාවලිං।
gax:නානාරාගවිතාන භාසුරතරං පුප්ඵාදිනා’ලඞ්කත,
gae:චිත්රං ගන්ධකුටිං වරං සුවිපුලං කාරෙසි භූසෙඛරං॥
gax:419:ජිනත්රජානම්පි විසාලමාලයං,
gax:විතානනානාසයනාසනුජ්ජලං।
gax:සුමණ්ඩිතං මණ්ඩපවඞ්කමාදිනා,
gae:විලුම්පමානං මනලොචනං සදා॥
gax:420:අථාපි සණ්හාමලසෙතවාලුකං,
gax:සවෙදිකාචාරුවිසාලමාලකං।
gax:ජලාසයං සාත’තිසීතලොදකං,
gae:සුගන්ධිසොගන්ධිකපඞ්කජාකුලං॥
gax:421:සුඵුල්ලසාලාසනසොගනාග,
gax:පුන්නාගපූගාදිවිරාජමානං।
gax:මනොරමං ජෙතවනාභිධානං,
gae:කාරාපයී සෙට්ඨි විහාරසෙට්ඨං॥
gax:422:විසාලකෙලාසධරාධරුත්තමා-
gax:භිරාමපාකාරඵනින්දගොපිතො।
gax:ජනස්ස සබ්බාභිමනත්ථසාධකො,
gae:විහාරචින්තාමණි සො විරාජිතෙ॥
gax:423:තතො ආගමනත්ථාය මුනින්දං නාථපිණ්ඩිකො।
gae:දූතං පාහෙසි සො සත්ථා සුත්වා දූතස්ස සාසනං॥
gax:424:මහතා භික්ඛුසඞ්ඝෙන තදා තම්හා පුරක්ඛතො।
gae:නික්ඛමිත්වා’නුපුබ්බෙන පත්තො සාවත්ථිමුත්තමං॥
gax:425:<pb V=.41/> සමුජ්ජලානි නෙකානි ධජානාදාය සුන්දරා।
gae:කුමාරා පුරතො සත්ථු නික්ඛමිංසු සුරා යථා॥
gax:426:නික්ඛමිංසු තතො තෙසං පච්ඡතො තරුණඞ්ගනා।
gae:චාරුපුණ්ණඝටාදාය දෙවකඤ්ඤා යථා තථා॥
gax:427:පුණ්ණපාතිං ගහෙත්වාන සෙට්ඨිනො භරියා තථා।
gae:සද්ධිං නෙකසතිත්ථිහි නෙකාලඞ්කාරලඞ්කතා॥
gax:428:මහාසෙට්ඨි මහාසෙට්ඨිසතෙහි සහ නායකං।
gae:අබ්භුග්ගඤ්ඡි මහාවීරං පූජිතො තෙහි නෙකධා॥
gax:429:ඡබ්බණ්ණරංසීහි මනොරමෙහි,
gax:පුරං වරං පිඤ්ජරවණ්ණභාවං।
gax:නෙන්තො මුනින්දො සුගතො සුගත්තො,
gae:උපාවිසී ජෙතවනං විහාරං॥
gax:430:චාතුද්දිසස්ස සඞ්ඝස්ස සම්බුද්ධපමුඛස්ස’හං।
gae:ඉමං දම්මි විහාරන්ති සත්ථු චාරුකරම්බුජෙ॥
gax:431:සුගන්ධවාසිතං වාරිං හෙමභිඞ්කාරතො වරං।
gae:ආකිරිත්වා අදා රම්මං විහාරං චාරුදස්සනං॥
gax:432:සුරම්මං විහාරං පටිග්ගයහ සෙට්ඨං,
gax:අනග්ඝෙ විචිත්තාසනස්මිං නිසින්නො।
gax:ජනින්දානමින්දො තිලොකෙකනෙත්තො,
gae:තිලොකප්පසාදාවහං තං මනුඤ්ඤං॥
gax:433:උදාරානිසංසං විහාරප්පදානෙ,
gax:අනාථප්පදානෙන නාථස්ස තස්ස।
gax:සුදත්තාභිධානස්ස සෙට්ඨිස්ස සත්ථා,
gae:යසස්සී හිතෙසී මහෙසී අදෙසී॥
gax:434:උදාරානිසංසං විහාරප්පදානෙ,
gax:කථෙතුං සමත්ථො විනා භූරිපඤ්ඤං।
gax:තිලොකෙකනාථං නරො කොසි යුත්තො,
gae:මුඛානං සහස්සෙහි නෙකෙහි චා’පි॥
gax:435:<pb V=.42/> ඉති විපුලයසො සො තස්ස ධම්මං කථෙත්වා,
gax:අපි සකලජනානං මානසෙ තොසයන්තො।
gax:පරමමධුරනාදං ධම්මභෙරිං මහන්තං,
gae:විහරති පහරන්තො තත්ථ තත්ථූපගන්ත්වා॥
gax:436:එවං තිලොකහිතදෙන මහාදයෙන,
gax:ලොකුත්තමෙන පරිභුත්තපදෙසපන්තිං।
gax:නිච්චංසුරාසුරමහොරගරක්ඛසාදි,
gae:සම්පූජිතං අහමි’දානි නිදස්සසිස්සං॥
gax:437:සද්ධම්මරංසිනිකරෙහි ජිනංසුමාලි,
gax:වෙනෙය්යපඞ්කජවනානි විකාසයන්තො।
gax:වාසං අකාසි පවරො පඨමම්හි වස්සෙ,
gae:බාරාණසිම්හි නගරෙ මිගකානනම්හි॥
gax:438:නානාප්පකාරරතනාපණපන්තිවීථි,
gax:රම්මෙ පුරෙ පවරරාජගහාභිධානෙ।
gax:වාසං අකාසි දුතියෙ තතියෙ චතුත්ථෙ,
gae:වස්සෙපි කන්තතරවෙලුවනෙව නාථො॥
gax:439:භූපාලමොළිමණිරංසිවිරාජමානං,
gax:වෙසාලිනාමවිදිතං නගරං සුරම්මං।
gax:නිස්සාය සක්යමුනිකෙසරි පඤ්චමම්හී,
gae:වස්සම්හි වාසමකරිත්ථ මහාවනස්මිං॥
gax:440:ඵුල්ලාතිනීලවිමලුප්පලචාරුනෙත්තො,
gax:සිංගීසමානතනුජොතිහි ජොතමානො।
gax:බුද්ධො අනන්තගුණසන්නිධි ඡට්ඨවස්සෙ,
gae:වාසං අකා විපුලමඞ්කුල පබ්බතස්මිං॥
gax:441:ගම්භීරදුද්දසතරං මධුරං මරූනං,
gax:දෙසෙත්ව ධම්මමතුලො සිරිසන්නිවාසො।
gax:දෙවින්දසීතලවිසාලසිලාසනස්මිං,
gae:වස්සම්හි වාසම’කරී මුනි සත්තමම්හි॥
gax:442:<pb V=.43/> ඵුල්ලාරවින්දචරණො චරණාධිවාසො,
gax:සො සුංසුමාරගිරිනාමධරාධරම්හි।
gax:වාසං අකා පරමමාරජි අට්ඨමස්මිං,
gae:වස්සම්හි කන්තරභෙසකලාවනම්හි॥
gax:443:නානාමතාතිබහුතිත්ථියසප්පදප්පං,
gax:හන්ත්වා තිලොකතිලකො නවමම්හි වස්සෙ।
gax:වාසං අකාසි රුචිරෙ අතිදස්සනීයෙ,
gae:කොසම්බිසිම්බලිවනෙ ජිනපක්ඛිරාජා॥
gax:444:තෙසං මහන්තකලහං සමිතුං යතීනං,
gax:නිස්සාය වාරණවරං දසමම්හි වස්සෙ।
gax:පුප්ඵාභිකිණ්ණවිපුලාමලකානනස්මිං,
gae:වාසං අකා මුනිවරො වරපාරලෙය්යො॥
gax:445:ධම්මාමතෙන ජනතං අජරාමරත්තං,
gax:නෙන්තො විලොචනමනොහරසුද්ධදන්තො।
gax:නාලාභිධානදිජගාමවරෙ මුනින්දො,
gae:වාසං අකා අමිතබුද්ධි දසෙකවස්සෙ॥
gax:446:වෙරඤ්ජ චාරුදිජගාමසමීපභූතෙ,
gax:ආරාමකෙ සුරභිපුප්ඵඵලාභිරාමෙ।
gax:සබ්බඤ්ඤු සක්යමුනි බාරසමම්හි වස්සෙ,
gae:වාසං අකාසි පුචිමන්දදුමින්දමූලෙ॥
gax:447:ඵුල්ලාරවින්දවදනො රචිචාරුසොභො,
gax:ලොකස්ස අත්ථචරියාය දයාධිවාසො।
gax:වාසං අකා රුචිරචාලියපබ්බතස්මිං,
gae:වීරො තිලොකගරු තෙරසමම්හි වස්සෙ॥
gax:448:බන්ධූකපුප්ඵසමපාදකරාභිරාමො,
gax:ධම්මිස්සරො පවරජෙතවනෙ සුරම්මෙ।
gax:ධීරො මහිද්ධි මුනි චුද්දසමම්හි වස්සෙ,
gae:වාසං අකා සකලසත්තහිතෙසු යුත්තො॥
gax:449:<pb V=.44/> වෙනෙය්යබන්ධුවනරාගගජෙ විහන්ත්වා,
gax:වස්සම්හි පඤ්චදසමෙ මුනිසීහරාජා।
gax:වාසං අකා කපිලවත්ථුධරාධරොරු,
gae:නිග්රොධරාමරමණීයමණිග්ගුහායං॥
gax:450:යක්ඛම්පි කක්ඛලතරං සුවිනීතභාවං,
gax:නෙත්වා පුරෙ වරතමාලවකාභිධානෙ।
gax:වස්මම්හි වාසමකරී දසඡට්ඨමම්හි,
gae:නෙන්තො ජනං බහුතරම්පි ච සන්තිමග්ගං॥
gax:451:පාකාරගොපුරනිකෙතනතොරණාදි,
gax:නෙත්තාභිරාමවරරාජගහෙ මහෙසි।
gax:වාසං අකානධිවරො දසසත්තමම්හි,
gae:වස්සම්හි පත්ථයසො භුවනත්තයස්මිං॥
gax:452:ධම්මොසධෙන මධුරෙන සුඛාවහෙන,
gax:ලොකස්ස ඝොරතරරාගරජං විහන්ත්වා।
gax:වස්සම්හි වාසමකරී දසඅට්ඨමස්මිං,
gae:අඞ්ගීරසො පවරචාලියපබ්බතස්මිං॥
gax:453:වෙනය්යබන්ධුජනමොහරිපුං උළාරං,
gax:හන්ත්වාන ධම්මඅසිනා වරධම්මරාජා।
gax:එකූනවීසතිමකෙ පුන තත්ථ වස්සෙ,
gae:වාසං අකා මධුරභාරති ලොකනාථො॥
gax:454:සුද්ධාසයො පවරරාජගහෙ විචිත්තෙ,
gax:වාසං අකාසි සමවීසතිමම්හි වස්සෙ।
gax:ලොකස්ස අත්ථචරණෙ සුභකප්පරුක්ඛො,
gae:චින්තාමණිප්පවරභද්දඝටො මුනින්දො॥
gax:455:එවං තිලොකමහිතො අනිබද්ධවාසං,
gax:කත්වා චරම්පඨමබොධියුදාරපඤ්ඤො।
gax:ඡබ්බණ්ණරංසිසමුපෙතවිචිත්තදෙහො,
gae:ලොකෙකබන්ධු භගවා අවසෙසකාලෙ॥
gax:456:<pb V=.45/> සාවත්ථියං පවරජෙතවනෙ ච රම්මෙ,
gax:දිබ්බාලයෙ ච සමලඞ්කතපුබ්බරාමෙ।
gax:වාසං අකාසි මුනි වීසතිපඤ්චවස්සෙ,
gae:ලොකාභිවුද්ධිනිරතො සුඛසන්නිවාසො॥
gax:457:ඉති අමිතදයො යො පඤ්චතාළීසවස්සෙ,
gax:මනුජමනවනස්මිං ජාතරාගග්ගිරාසිං।
gax:පරමමධුරධම්මම්බුහි නිබ්බාපයන්තො,
gae:අවසි සමුනිමෙඝො ලොකසන්තිං කරොතු!
gax:458:පඤ්ඤාවරඞ්ගනා මය්හං සඤ්ජාතා මනමන්දිරෙ।
gae:තොසයන්තී සබ්බජනං වුද්ධිං ගච්ඡතු සබ්බදා॥
gax:459:චිතං යං රචයන්තෙන ජිනස්ස චරිතං මයා।
gae:පුඤ්ඤං තස්සානුභාවෙන සම්පත්තො තුසිතාලයං॥
gax:460:මෙත්තෙය්යලොකනාථස්ස සුණන්තො ධම්මදෙසනං।
gae:තෙන සද්ධිං චිරං කාලං වින්දන්තො මහතිං සිරිං॥
gax:461:බුද්ධෙ ජාතෙ මහාසත්තොරම්මෙ කෙතුමනීපුරෙ।
gae:රාජවංසෙ ජනීත්වාන තිහෙතුපටිසන්ධිකො॥
gax:462:චිවරං පිණ්ඩපාතඤ්ච අනග්ඝං විපුලං වරං।
gae:සෙනාසනඤ්ච භෙසජ්ජං දත්වා තස්ස මහෙසිනො॥
gax:463:සාසනෙ පබ්බජිත්වාන ජොතෙන්තො තමනුත්තරං।
gae:ඉද්ධිමා සතිමා සම්මා ධාරෙන්තො පිටකත්තයං॥
gax:464:ව්යාකතො තෙන බුද්ධො යං හෙස්සතීති අනාගතෙ।
gae:උප්පන්නුප්පන්නබුද්ධානං දානං දත්වා සුඛාවහං॥
gax:465:සංසාරෙ සංසරන්තො හි කප්පරුක්ඛො ච පාණිනං।
gae:ඉච්ඡිතිච්ඡිතමන්නාදිං දදන්තො මධුරං චරං॥
gax:466:මංසලොහිතනෙත්තාදිං දදං චිත්තසමාහිතො।
gae:සීලනෙක්ඛම්මපඤ්ඤාදිං පූරෙන්තො සබ්බපාරමිං॥
gax:467:<pb V=.46/> පාරමිසිඛරං පත්වා බුද්ධො හුත්වා අනුත්තරො।
gae:දෙසෙත්වා මධුරං ධම්මං ජන්තූනං සිවමාවහං॥
gax:468:සබ්බං සදෙවකං ලොකං බ්රහාසංසාරබන්ධනා।
gae:මොචයිත්වා වරං ඛෙමං පාපුණ්යෙං සිවං පුරං॥
gax:469:ලඞ්කාලඞ්කාර භූතෙන භූපාලන්වයකෙතුනා।
gae:විජයබාහුනා රඤ්ඤා සකනාමෙන කාරිතෙ॥
gax:470:සතොයාසයපාකාර ගොපුරාදිවිරාජිතෙ।
gae:පරිවෙණවරෙ රම්මෙ වසතා සන්තවුත්තිනා॥
gax:471:මෙධඞ්කරාභිධානෙන දයාවාසෙන ධීමතා।
gae:ථෙරෙන රචිතං එතං සබ්භ සංසෙවිතං සදා॥
gax:472:භවෙ භවෙ’ධ ගාථානං තෙසත්තති චතුස්සතං।
gae:ගන්ථතො පඤ්චපඤ්ඤාසා-ධිකං පඤ්චසතං ඉති॥
