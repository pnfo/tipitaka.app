cha:12:ලොහිච්චසුත්තවණ්ණනා
sub:ලොහිච්චබ්රාහ්මණවත්ථුවණ්ණනා
bod:501:<b>සාලවතිකාති</b> <pb V=1.350/> <pb M=1.395/> <pb P=1.514/> ඉත්ථිලිඞ්ගවසෙන <b>තස්ස ගාමස්ස නාමං।</b> ගාමණිකාභාවෙනාති කෙචි। ලොහිතො නාම තස්ස කුලෙ පුබ්බපුරිසො, තස්ස වසෙන <b>ලොහිච්චොති තස්ස බ්රාහ්මණස්ස</b> ගොත්තතො ආගතං <b>නාමං।</b>
bod:502:“දිට්ඨිගත”න්ති ලද්ධිමත්තං අධිප්පෙතන්ති ආහ <b>“න පන උච්ඡෙදසස්සතානං අඤ්ඤතර”</b>න්ති। න හි උච්ඡෙදසස්සතගාහවිනිමුත්තො කොචි දිට්ඨිගාහො අත්ථි। <b>“භාසති යෙවා”</b>ති තස්සා ලද්ධියා ලොකෙ පාකටභාවං දස්සෙති। අත්තතො අඤ්ඤො පරොති යථා අනුසාසකතො අනුසාසිතබ්බො පරො, එවං අනුසාසිතබ්බතොපි අනුසාසකො පරොති වුත්තං <b>“පරො පරස්සාති පරො යො”</b>තිආදි। <b>කිං</b>-සද්දාපෙක්ඛාය චෙත්ථ <b>“කරිස්සතී”</b>ති අනාගතකාලවචනං, අනාගතෙපි වා තෙන තස්ස කාතබ්බං නත්ථීති දස්සනත්ථං। <b>කුසලං ධම්ම</b>න්ති අනවජ්ජධම්මං නික්කිලෙසධම්මං විමොක්ඛධම්මන්ති අත්ථො। “පරෙසං ධම්මං කථෙස්සාමී”ති තෙහි අත්තානං පරිවාරාපෙත්වා විචරණං කිං අත්ථියං ආසයබුද්ධස්සාපි අනුරොධෙන විනා තං න හොතීති තස්මා <b>අත්තනා පටිලද්ධං…පෙ॰… විහාතබ්බන්ති වදති।</b> තෙනාහ “එවං සම්පදමිදං පාපකං ලොභධම්මං වදාමී”ති।
bod:504:<b>සො</b>ති ලොහිච්චො බ්රාහ්මණො।
bod:508:<b>කථාඵාසුකත්ථ</b>න්ති කථාසුඛත්ථං, සුඛෙන කථං කථෙතුඤ්චෙව සොතුඤ්චාති අත්ථො। <b>අප්පෙව නාම සියා</b>ති එත්ථ පීතිවසෙන ආමෙඩිතං දට්ඨබ්බං। තථා හි තං “බුද්ධගජ්ජිත”න්ති වුච්චති <pb V=1.351/>। භගවා හි <pb P=1.515/> ඊදිසෙසු ඨානෙසු විසෙසතො පීතිසොමනස්සජාතො හොති। තෙනාහ <b>“අයං කිරෙත්ථ අධිප්පායො”</b>තිආදි।
sub:ලොහිච්චබ්රාහ්මණානුයොගවණ්ණනා
bod:509:<b>සමුදයසඤ්ජාතී</b>ති ආයුප්පාදො। අනුපුබ්බො කම්පී-සද්දො ආකඞ්ඛනත්ථො හොතීති <b>“ඉච්ඡතීති අත්ථො”</b>ති වුත්තං। සාතිසයෙන වා <pb M=1.396/> හිතෙන අනුකම්පකො අනුග්ගණ්හනකො <b>හිතානුකම්පී। සම්පජ්ජතී</b>ති ආසෙවනලාභෙන නිප්පජ්ජති බලවතී හොති, අවග්ගහාති අත්ථො, තෙනාහ <b>“නියතා හොතී”</b>ති। <b>නිරයෙ නිබ්බත්තති</b> මිච්ඡාදිට්ඨිකො।
bod:510-11:<b>දුතියං උපපත්ති</b>න්ති “නනු රාජා පසෙනදී කොසලො”තිආදිනා දුතියං උපපත්තිං සාධනයුත්තිං। කාරණඤ්හි භගවා උපමාමුඛෙන දස්සෙති। <b>යෙ චිමෙ</b>ති යෙ ච ඉමෙ කුලපුත්තා දිබ්බා ගබ්භා පරිපාචෙන්තීති යොජනා। <b>අසක්කුණන්තා</b> උපනිස්සයසම්පත්තියා, ඤාණපරිපාකස්ස වා අභාවෙන। යෙ පන “පරිපච්චන්තී”ති පඨන්ති, තෙසං “දිබ්බෙ ගබ්භෙ”ති වචනවිපල්ලාසෙන පයොජනං නත්ථි। අත්ථො ච දුතියවිකප්පෙ වුත්තනයෙන වෙදිතබ්බො। අහිතානුකම්පිතා ච තංසමඞ්ගිසත්තවසෙන। දිවි භවාති <b>දිබ්බා। </b> ගබ්භෙන්ති පරිපච්චනවසෙන සන්තානං පබන්ධෙන්තීති <b>ගබ්භා। “ඡන්නං දෙවලොකාන”</b>න්ති නිදස්සනවචනමෙතං। බ්රහ්මලොකස්සාපි හි දිබ්බගබ්භභාවො ලබ්භතෙව දිබ්බවිහාරහෙතුකත්තා। එවඤ්ච කත්වා “භාවනං භාවයමානා”ති ඉදම්පි වචනං සමත්ථිතං හොති। භවන්ති එත්ථ යථාරුචි සුඛසමප්පිතාති භවා, විමානානි। දෙවභාවාවහත්තා <b>දිබ්බා।</b> වුත්තනයෙනෙව <b>ගබ්භා। දානාදයො</b> දෙවලොකසංවත්තනිය<b>පුඤ්ඤවිසෙසා।</b> <b>දිබ්බා භවා</b>ති දෙවලොකපරියාපන්නා උපපත්තිභවා। තදාවහො හි කම්මභවො පුබ්බෙ ගහිතො।
sub:තයොචොදනාරහවණ්ණනා
bod:513:<b>අනියමිතෙනෙවා</b>ති අනියමෙනෙව “ත්වං එවංදිට්ඨිකො එවං සත්තානං අනත්ථස්ස කාරකො”ති එවං අනුද්දෙසිකෙනෙව <pb P=1.516/>। <b>මාන</b>න්ති “අහමෙතං ජානාමි, අහමෙතං පස්සාමී”ති එවං පණ්ඩිතමානං। <b>භින්දිත්වා</b>ති විධමෙත්වා, ජහාපෙත්වාති අත්ථො। <b>තයො සත්ථාරෙ</b>ති අසම්පාදිතඅත්තහිතො අනොවාදකරසාවකො, අසම්පාදිතඅත්තහිතො ඔවාදකරසාවකො, සම්පාදිතඅත්තහිතො අනොවාදකරසාවකොති ඉමෙ තයො සත්ථාරෙ। චතුත්ථො පන සම්මාසම්බුද්ධො න චොදනාරහො හොතීති “තෙන පුච්ඡිතෙ එව කථෙස්සාමී”ති චොදනාරහෙ තයො සත්ථාරෙ පඨමං දස්සෙසි <pb V=1.352/>, පච්ඡා චතුත්ථංසත්ථාරං। කාමඤ්චෙත්ථ චතුත්ථො සත්ථා එකො අදුතියො අනඤ්ඤසාධාරණො, තථාපි සො යෙසං උත්තරිමනුස්සධම්මානං <pb M=1.397/> වසෙන “ධම්මමයො කායො”ති වුච්චති, තෙසං සමුදායභූතොපි තෙ ගුණාවයවෙ සත්ථුට්ඨානියෙ කත්වා දස්සෙන්තො භගවා “අයම්පි ඛො, ලොහිච්ච, සත්ථා”ති අභාසි।
bod:<b>අඤ්ඤා</b>ති ය-කාරලොපෙන නිද්දෙසො “සයං අභිඤ්ඤා”ති ආදීසු (දී॰ නි॰ 1.28, 37, 52; ම॰ නි॰ 1.284; 2.341; අ॰ නි॰ 2.5; 10.11; මහාව॰ 11; ධ॰ ප॰ 353; කථා॰ 405) විය। <b>අඤ්ඤායා</b>ති ච තදත්ථියෙ සම්පදානවචනන්ති ආහ <b>“ආජානනත්ථායා”</b>ති। සාවකත්තං පටිජානිත්වා ඨිතත්තා එකදෙසෙනස්ස සාසනං කරොන්තීති ආහ <b>“නිරන්තරං තස්ස සාසනං අකත්වා”</b>ති। <b>උක්කමිත්වා වත්තන්තී</b>ති යථිච්ඡිතං කරොන්තීති අත්ථො। <b>පටික්කමන්තියා</b>ති අනභිරතියා අගාරවෙන අපගච්ඡන්තියා, තෙනාහ <b>“අනිච්ඡන්තියා”</b>තිආදි। <b>එකායා</b>ති එකාය ඉත්ථියා। <b>එකො ඉච්ඡෙය්යා</b>ති එකො පුරිසො තාය අනිච්ඡන්තියා සම්පයොගං කාමෙය්ය। ඔසක්කනාදිමුඛෙන <pb P=1.517/> ඉත්ථිපුරිසසම්බන්ධනිදස්සනං ගෙහසිතඅපෙක්ඛාවසෙන තස්ස සත්ථුනො සාවකෙසු පටිපත්තීති දස්සෙති। අතිවිය විරත්තභාවතො <b>දට්ඨුම්පි අනිච්ඡමානං। ලොභෙනා</b>ති පරිවාරවසෙන උප්පජ්ජනකලාභසක්කාරලොභෙන। <b>තත්ථ සම්පාදෙහී</b>ති තස්මිං පටිපත්තිධම්මෙ පතිට්ඨිතං කත්වා සම්පාදෙහි। <b>උජුං කරොහි</b> කායවඞ්කාදිවිගමෙන।
bod:515:<b>එවං චොදනං අරහතී</b>ති එවං වුත්තනයෙන සාවකෙසු අප්පොස්සුක්කභාවාපාදනෙ නියොජනවසෙන චොදනං අරහති, න පඨමො විය “එවරූපො තව ලොභධම්මො”තිආදිනා, න ච දුතියො විය “අත්තානමෙව තාව තත්ථ සම්පාදෙහී”තිආදිනා। කස්මා? සම්පාදිතඅත්තහිතතාය තතියස්ස।
sub:නචොදනාරහසත්ථුවණ්ණනා
bod:516:“න චොදනාරහො”ති එත්ථ යස්මා චොදනාරහතා නාම සත්ථුවිප්පටිපත්තියා වා සාවකවිප්පටිපත්තියා වා උභයවිප්පටිපත්තියා වා, තයිදං සබ්බම්පි ඉමස්මිං සත්ථරි නත්ථි, තස්මා න චොදනාරහොති ඉමමත්ථං දස්සෙතුං <b>“අයඤ්හී”</b>තිආදි වුත්තං।
bod:517:<b>මයා</b> <pb M=1.398/> <b>ගහිතාය දිට්ඨියා</b>ති සබ්බසො අනවජ්ජෙ සම්මාපටිපන්නෙ පරෙසං සම්මදෙව සම්මාපටිපත්තිං දෙස්සෙන්තෙ සත්ථරි අභූතදොසාරොපනවසෙන මිච්ඡාගහිතාය නිරයගාමිනියා පාපදිට්ඨියා <pb V=1.353/>। <b>නරකපපාත</b>න්ති නරකසඞ්ඛාතං මහාපපාතං। පපතන්ති තත්ථාති හි පපාතො। <b>සග්ගමග්ගථලෙ</b>ති සග්ගගාමිමග්ගභූතෙ පුඤ්ඤධම්මථලෙ। සෙසං සුවිඤ්ඤෙය්යමෙව।
cen:ලොහිච්චසුත්තවණ්ණනාය ලීනත්ථප්පකාසනා।
