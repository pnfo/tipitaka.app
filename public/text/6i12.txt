cha:4:වීථිපරිච්ඡෙදවණ්ණනා
bod:1:<b>ඉච්චෙවං</b> <pb V=.128/> යථාවුත්තනයෙන <b>චිත්තුප්පාදානං</b> චතුන්නං ඛන්ධානං <b>උත්තරං</b> වෙදනාසඞ්ගහාදිවිභාගතො උත්තමං පභෙදසඞ්ගහං කත්වා පුන කාමාවචරාදීනං තිණ්ණං භූමීනං, ද්විහෙතුකාදිපුග්ගලානඤ්ච භෙදෙන ලක්ඛිතං “ඉදං එත්තකෙහි පරං, ඉමස්ස අනන්තරං එත්තකානි චිත්තානී”ති එවං පුබ්බාපරචිත්තෙහි නියාමිතං පටිසන්ධිපවත්තීසු චිත්තුප්පාදානං <b>පවත්තිසඞ්ගහං නාම</b> තන්නාමකං සඞ්ගහං යථාසම්භවතො සමාසෙන පවක්ඛාමීති යොජනා।
bod:2:වත්ථුද්වාරාරම්මණසඞ්ගහා හෙට්ඨා කථිතාපි පරිපුණ්ණං කත්වා පවත්තිසඞ්ගහං දස්සෙතුං පුන නික්ඛිත්තා।
bod:3:විසයානං ද්වාරෙසු, විසයෙසු ච චිත්තානං පවත්ති <b>විසයප්පවත්ති</b>।
bod:4:<b>තත්ථා</b>ති තෙසු ඡසු ඡක්කෙසු।
sub:වීථිඡක්කවණ්ණනා
bod:6:“චක්ඛුද්වාරෙ <pb M=.138/> පවත්තා වීථි චිත්තපරම්පරා චක්ඛුද්වාරවීථී”ත්යාදිනා ද්වාරවසෙන, “චක්ඛුවිඤ්ඤාණසම්බන්ධිනී වීථි තෙන සහ එකාරම්මණඑකද්වාරිකතාය සහචරණභාවතො චක්ඛුවිඤ්ඤාණවීථී”ත්යාදිනා විඤ්ඤාණවසෙන වා වීථීනං නාම යොජනා කාතබ්බාති දස්සෙතුං <b>“චක්ඛුද්වාරවීථී”</b>ත්යාදි වුත්තං।
cen:වීථිඡක්කවණ්ණනා නිට්ඨිතා।
sub:වීථිභෙදවණ්ණනා
bod:7:<b>“අතිමහන්ත”</b>න්ත්යාදීසු <pb V=.129/> එකචිත්තක්ඛණාතීතං හුත්වා ආපාථාගතං සොළසචිත්තක්ඛණායුකං <b>අතිමහන්තං</b> නාම। ද්විතිචිත්තක්ඛණාතීතං හුත්වා පන්නරසචුද්දසචිත්තක්ඛණායුකං <b>මහන්තං</b> නාම। චතුචිත්තක්ඛණතො පට්ඨාය යාව නවචිත්තක්ඛණාතීතං හුත්වා තෙරසචිත්තක්ඛණතො පට්ඨාය යාව අට්ඨචිත්තක්ඛණායුතං <b>පරිත්තං</b> නාම। දසචිත්තක්ඛණතො පට්ඨාය යාව පන්නරසචිත්තක්ඛණාතීතං හුත්වා සත්තචිත්තක්ඛණතො පට්ඨාය යාව ද්විචිත්තක්ඛණායුකං <b>අතිපරිත්තං</b> නාම। එවඤ්ච කත්වා වක්ඛති “එකචිත්තක්ඛණාතීතානී”ත්යාදි। <b>විභූතං</b> පාකටං। <b>අවිභූතං</b> අපාකටං।
cen:වීථිභෙදවණ්ණනා නිට්ඨිතා।
sub:පඤ්චද්වාරවීථිවණ්ණනා
bod:8:<b>කථ</b>න්ති කෙන පකාරෙන අතිමහන්තාදිවසෙන විසයවවත්ථානන්ති පුච්ඡිත්වා චිත්තක්ඛණවසෙන තං පකාසෙතුං <b>“උප්පාදඨිතී”</b>ත්යාදි ආරද්ධං। උප්පජ්ජනං <b>උප්පාදො,</b> අත්තපටිලාභො। භඤ්ජනං <b>භඞ්ගො,</b> සරූපවිනාසො। උභින්නං වෙමජ්ඣෙ භඞ්ගාභිමුඛප්පවත්ති <b>ඨිති</b> නාම। කෙචි පන චිත්තස්ස ඨිතික්ඛණං පටිසෙධෙන්ති। අයඤ්හි නෙසං අධිප්පායො – <b>චිත්තයමකෙ</b> (විභ॰ මූලටී॰ 20 පකිණ්ණකකථාවණ්ණනා; යම॰ 2.චිත්තයමක.81, 102) “උප්පන්නං උප්පජ්ජමාන”න්ති එවමාදිපදානං විභඞ්ගෙ “භඞ්ගක්ඛණෙ උප්පන්නං <pb M=.139/>, නො ච උප්පජ්ජමානං, උප්පාදක්ඛණෙ උප්පන්නඤ්චෙව උප්පජ්ජමානඤ්චා”ත්යාදිනා (යම॰ 2.චිත්තයමක.81, 102) භඞ්ගුප්පාදාව කථිතා, න ඨිතික්ඛණො। යදි ච චිත්තස්ස ඨිතික්ඛණොපි අත්ථි, “ඨිතික්ඛණෙ භඞ්ගක්ඛණෙ චා”ති වත්තබ්බං සියා। අථ මතං “උප්පාදො පඤ්ඤායති, වයො පඤ්ඤායති, ඨිතස්ස අඤ්ඤථත්තං පඤ්ඤායතීති (අ॰ නි॰ 3.47) සුත්තන්තපාඨතො ඨිතික්ඛණො අත්ථී”ති, තත්ථපි එකස්මිං ධම්මෙ අඤ්ඤථත්තස්ස අනුප්පජ්ජනතො, පඤ්ඤාණවචනතො ච පබන්ධඨිතියෙව අධිප්පෙතා, න ච ඛණඨිති, න ච අභිධම්මෙ ලබ්භමානස්ස අවචනෙ කාරණං අත්ථි, තස්මා යථාධම්මසාසනෙ අවචනම්පි අභාවමෙව දීපෙතීති। තත්ථ වුච්චතෙ යථෙව හි එකධම්මාධාරභාවෙපි උප්පාදභඞ්ගානං අඤ්ඤො උප්පාදක්ඛණො, අඤ්ඤො භඞ්ගක්ඛණොති උප්පාදාවත්ථාය භින්නා භඞ්ගාවත්ථා ඉච්ඡිතා। ඉතරථා හි “අඤ්ඤොයෙව ධම්මො උප්පජ්ජති, අඤ්ඤො නිරුජ්ඣතී”ති ආපජ්ජෙය්ය, එවමෙව උප්පාදභඞ්ගාවත්ථාහි භින්නා <pb V=.130/> භඞ්ගාභිමුඛාවත්ථාපි ඉච්ඡිතබ්බා, සා ඨිති නාම। <b>පාළියං</b> පන වෙනෙය්යජ්ඣාසයානුරොධතො නයදස්සනවසෙන සා න වුත්තා। අභිධම්මදෙසනාපි හි කදාචි වෙනෙය්යජ්ඣාසයානුරොධෙන පවත්තති, යථා රූපස්ස උප්පාදො උපචයො සන්තතීති ද්විධා භින්දිත්වා දෙසිතො, <b>සුත්තෙ ච</b> “තීණිමානි, භික්ඛවෙ, සඞ්ඛතස්ස සඞ්ඛතලක්ඛණානි। කතමානි තීණි? උප්පාදො පඤ්ඤායති, වයො පඤ්ඤායති, ඨිතස්ස අඤ්ඤථත්තං පඤ්ඤායතී”ති එවං සඞ්ඛතධම්මස්සෙව ලක්ඛණදස්සනත්ථං උප්පාදාදීනං වුත්තත්තා න සක්කා පබන්ධස්ස පඤ්ඤත්තිසභාවස්ස අසඞ්ඛතස්ස ඨිති තත්ථ වුත්තාති විඤ්ඤාතුං। උපසග්ගස්ස ච ධාත්වත්ථෙයෙව පවත්තනතො “පඤ්ඤායතී”ති එතස්ස විඤ්ඤායතීති අත්ථො। තස්මා න එත්තාවතා චිත්තස්ස ඨිතික්ඛණො පටිබාහිතුං යුත්තොති සුවුත්තමෙතං “උප්පාදඨිතිභඞ්ගවසෙනා”ති। එවඤ්ච කත්වා වුත්තං <b>අට්ඨකථාය</b>ම්පි “එකෙකස්ස <pb M=.140/> උප්පාදඨිතිභඞ්ගවසෙන තයො තයො ඛණා”ති (විභ॰ අට්ඨ॰ 26 පකිණ්ණකකථා)।
bod:9:අරූපං ලහුපරිණාමං, රූපං ගරුපරිණාමං ගාහකගාහෙතබ්බභාවස්ස තංතංඛණවසෙන උප්පජ්ජනතොති ආහ <b>“තානී”</b>ත්යාදි। <b>තානී</b>ති තාදිසානි। සත්තරසන්නං චිත්තානං ඛණානි විය ඛණානි <b>සත්තරසචිත්තක්ඛණානි,</b> තානි චිත්තක්ඛණානි සත්තරසාති වා සම්බන්ධො। විසුං විසුං පන එකපඤ්ඤාස චිත්තක්ඛණානි හොන්ති। <b>රූපධම්මාන</b>න්ති විඤ්ඤත්තිලක්ඛණරූපවජ්ජානං රූපධම්මානං। විඤ්ඤත්තිද්වයඤ්හි එකචිත්තක්ඛණායුකං। තථා හි තං චිත්තානුපරිවත්තිධම්මෙසු වුත්තං। ලක්ඛණරූපෙසු ච ජාති චෙව අනිච්චතා ච චිත්තස්ස උප්පාදභඞ්ගක්ඛණෙහි සමානායුකා, ජරතා පන එකූනපඤ්ඤාසචිත්තක්ඛණායුකා। එවඤ්ච කත්වා වදන්ති –
gae:“තං සත්තරසචිත්තායු, විනා විඤ්ඤත්තිලක්ඛණ”න්ති (ස॰ ස॰ 60)।
bod:කෙචි (විභ॰ මූලටී॰ 20) පන <b>“පටිච්චසමුප්පාදට්ඨකථායං</b> ‘එත්තාවතා එකාදස චිත්තක්ඛණා අතීතා හොන්ති, අථාවසෙසපඤ්චචිත්තක්ඛණායුකෙ’ති (විසුද්ධි॰ 2.623; විභ॰ අට්ඨ॰ 227) වචනතො සොළසචිත්තක්ඛණානි රූපධම්මානමායූ। උප්පජ්ජමානමෙව හි රූපං භවඞ්ගචලනස්ස පච්චයො හොතී”ති වදන්ති, තයිදමසාරං “පටිසන්ධිචිත්තෙන සහුප්පන්නං කම්මජරූපං තතො පට්ඨාය සත්තරසමෙන සද්ධිං නිරුජ්ඣති, පටිසන්ධිචිත්තස්ස ඨිතික්ඛණෙ උප්පන්නං අට්ඨාරසමස්ස උප්පාදක්ඛණෙ නිරුජ්ඣතී”ත්යාදිනා (විභ॰ අට්ඨ॰ 26 පකිණ්ණකකථා) <b>අට්ඨකථාය</b>මෙව සත්තරසචිත්තක්ඛණස්ස ආගතත්තා। යත්ථ පන සොළසචිත්තක්ඛණානෙව පඤ්ඤායන්ති, තත්ථ චිත්තප්පවත්තියා <pb V=.131/> පච්චයභාවයොග්යක්ඛණවසෙන නයො නීතො। හෙට්ඨිමකොටියා හි එකචිත්තක්ඛණම්පි <pb M=.141/> අතික්කන්තස්සෙව රූපස්ස ආපාථාගමනසාමත්ථියන්ති අලමතිවිත්ථාරෙන।
bod:10:එකචිත්තස්ස ඛණං විය ඛණං එකචිත්තක්ඛණං, තං අතීතං එතෙසං, එතානි වා තං අතීතානීති <b>එකචිත්තක්ඛණාතීතානි। ආපාථමාගච්ඡන්තී</b>ති රූපසද්දාරම්මණානි සකසකට්ඨානෙ ඨත්වාව ගොචරභාවං ගච්ඡන්තීති ආභොගානුරූපං අනෙකකලාපගතානි ආපාථං ආගච්ඡන්ති, සෙසානි පන ඝානාදිනිස්සයෙසු අල්ලීනානෙව විඤ්ඤාණුප්පත්තිකාරණානීති එකෙකකලාපගතානිපි। එකෙකකලාපගතාපි හි පසාදා විඤ්ඤාණස්ස ආධාරභාවං ගච්ඡන්ති, තෙ පන භවඞ්ගචලනස්ස අනන්තරපච්චයභූතෙන භවඞ්ගෙන සද්ධිං උප්පන්නා। “ආවජ්ජනෙන සද්ධිං උප්පන්නා”ති අපරෙ।
bod:<b>ද්වික්ඛත්තුං භවඞ්ගෙ චලිතෙ</b>ති විසදිසවිඤ්ඤාණුප්පත්තිහෙතුභාවසඞ්ඛාතභවඞ්ගචලනවසෙන පුරිමග්ගහිතාරම්මණස්මිංයෙව ද්වික්ඛත්තුං භවඞ්ගෙ පවත්තෙ। පඤ්චසු හි පසාදෙසු යොග්යදෙසාවත්ථානවසෙන ආරම්මණෙ ඝට්ටිතෙ පසාදඝට්ටනානුභාවෙන භවඞ්ගසන්තති වොච්ඡිජ්ජමානා සහසා අනොච්ඡිජ්ජිත්වා යථා වෙගෙන ධාවන්තො ඨාතුකාමොපි පුරිසො එකද්විපදවාරෙ අතික්කමිත්වාව තිට්ඨති, එවං ද්වික්ඛත්තුං උප්පජ්ජිත්වාව ඔච්ඡිජ්ජති। තත්ථ පඨමචිත්තං භවඞ්ගසන්තතිං චාලෙන්තං විය උප්පජ්ජතීති <b>භවඞ්ගචලනං,</b> දුතියං තස්ස ඔච්ඡිජ්ජනාකාරෙන උප්පජ්ජනතො <b>භවඞ්ගුපච්ඡෙදො</b>ති වොහරන්ති। ඉධ පන අවිසෙසෙන වුත්තං “ද්වික්ඛත්තුං භවඞ්ගෙ චලිතෙ”ති।
bod:නනු ච රූපාදිනා පසාදෙ ඝට්ටිතෙ තන්නිස්සිතස්සෙව චලනං යුත්තං, කථං පන හදයවත්ථුනිස්සිතස්ස භවඞ්ගස්සාති? සන්තතිවසෙන එකාබද්ධත්තා। යථා හි භෙරියා එකස්මිං තලෙ ඨිතසක්ඛරාය මක්ඛිකාය නිසින්නාය අපරස්මිං තලෙ දණ්ඩාදිනා පහටෙ අනුක්කමෙන භෙරිචම්මවරත්තාදීනං චලනෙන සක්ඛරාය <pb M=.142/> චලිතාය මක්ඛිකාය උප්පතිත්වා ගමනං හොති, එවමෙව රූපාදිනා පසාදෙ ඝට්ටිතෙ තන්නිස්සයෙසු මහාභූතෙසු චලිතෙසු අනුක්කමෙන තංසම්බන්ධානං සෙසරූපානම්පි චලනෙන හදයවත්ථුම්හි චලිතෙ තන්නිස්සිතස්ස භවඞ්ගස්ස චලනාකාරෙන පවත්ති හොති। වුත්තඤ්ච –
gax:“ඝට්ටිතෙ <pb V=.132/> අඤ්ඤවත්ථුම්හි, අඤ්ඤනිස්සිතකම්පනං।
gae:එකාබද්ධෙන හොතීති, සක්ඛරොපමයා වදෙ”ති॥ (ස॰ ස॰ 176)।
bod:<b>භවඞ්ගසොත</b>න්ති භවඞ්ගප්පවාහං। <b>ආවජ්ජන්ත</b>න්ති “කිං නාමෙත”න්ති වදන්තං විය ආභොගං කුරුමානං। <b>පස්සන්ත</b>න්ති පච්චක්ඛතො පෙක්ඛන්තං। නනු ච “චක්ඛුනා රූපං දිස්වා”ති (දී॰ නි॰ 1.213; අ॰ නි॰ 3.62; විභ॰ 517) වචනතො චක්ඛුන්ද්රියමෙව දස්සනකිච්චං සාදෙති, න විඤ්ඤාණන්ති? නයිදමෙවං, රූපස්ස අන්ධභාවෙන රූපදස්සනෙ අසමත්ථභාවතො। යදි ච තං රූපං පස්සති, තථා සති අඤ්ඤවිඤ්ඤාණසමඞ්ගිනොපි රූපදස්සනප්පසඞ්ගො සියා। යදි එවං විඤ්ඤාණස්ස තං කිච්චං සාධෙති, විඤ්ඤාණස්ස අප්පටිබන්ධත්තා අන්තරිතරූපස්සපි දස්සනං සියා। හොතු අන්තරිතස්සපි දස්සනං, යස්ස ඵලිකාදිතිරොහිතස්ස ආලොකපටිබන්ධො නත්ථි, යස්ස පන කුට්ටාදිඅන්තරිතස්ස අලොකපටිබන්ධො අත්ථි। තත්ථ පච්චයාභාවතො විඤ්ඤාණං නුප්පජ්ජතීති න තස්ස චක්ඛුවිඤ්ඤාණෙන ගහණං හොති। “චක්ඛුනා”ති පනෙත්ථ තෙන ද්වාරෙන කරණභූතෙනාති අධිප්පායො। අථ වා නිස්සිතකිරියා නිස්සයප්පටිබද්ධා වුත්තා යථා “මඤ්චා උක්කුට්ඨිං කරොන්තී”ති।
bod:<b>සම්පටිච්ඡන්ත</b>න්ති තමෙව රූපං පටිග්ගණ්හන්තං විය। <b>සන්තීරයමාන</b>න්ති තමෙව රූපං වීමංසන්තං විය। <b>වවත්ථපෙන්ත</b>න්ති තමෙව රූපං සුට්ඨු සල්ලක්ඛෙන්තං විය। යොනිසොමනසිකාරාදිවසෙන ලද්ධො පච්චයො එතෙනාති <b>ලද්ධපච්චයං</b>। යං කිඤ්චි ජවනන්ති සම්බන්ධො। මුච්ඡාමරණාසන්නකාලෙසු ච ඡප්පඤ්චපි ජවනානි පවත්තන්තීති ආහ <pb M=.143/> <b>“යෙභුය්යෙනා”</b>ති। <b>ජවනානුබන්ධානී</b>ති පටිසොතගාමිනාවං නදීසොතො විය කිඤ්චි කාලං ජවනං අනුගතානි। තස්ස ජවනස්ස ආරම්මණං ආරම්මණමෙතෙසන්ති තදාරම්මණානි “බ්රහ්මස්සරො”ත්යාදීසු විය මජ්ඣෙපදලොපවසෙන, තදාරම්මණානි ච තානි පාකානි චාති <b>තදාරම්මණපාකානි। යථාරහ</b>න්ති ආරම්මණජවනසත්තානුරූපං। තථා පවත්තිං පන සයමෙව පකාසයිස්සති, <b>භවඞ්ගපාතො</b>ති වීථිචිත්තවසෙන අප්පවත්තිත්වා චිත්තස්ස භවඞ්ගපාතො විය, භවඞ්ගවසෙන උප්පත්තීති වුත්තං හොති। එත්ථ ච වීථිචිත්තප්පවත්තියා සුඛග්ගහණත්ථං අම්බොපමාදිකං ආහරන්ති, තත්රිදං අම්බොපමාමත්තං (ධ॰ ස॰ අට්ඨ॰ 498 විපාකුද්ධාරකථා) – එකො කිර පුරිසො ඵලිතම්බරුක්ඛමූලෙ සසීසං පාරුපිත්වා නිද්දායන්තො ආසන්නෙ පතිතස්ස එකස්ස අම්බඵලස්ස සද්දෙන පබුජ්ඣිත්වා සීසතො වත්ථං අපනෙත්වා චක්ඛුං උම්මීලෙත්වා දිස්වා ච තං ගහෙත්වා මද්දිත්වා උපසිඞ්ඝිත්වා පක්කභාවං ඤත්වා <pb V=.133/> පරිභුඤ්ජිත්වා මුඛගතං සහ සෙම්හෙන අජ්ඣොහරිත්වා පුන තත්ථෙව නිද්දායති। තත්ථ පුරිසස්ස නිද්දායනකාලො විය භවඞ්ගකාලො, ඵලස්ස පතිතකාලො විය ආරම්මණස්ස පසාදඝට්ටනකාලො, තස්ස සද්දෙන පබුද්ධකාලො විය ආවජ්ජනකාලො, උම්මීලෙත්වා ඔලොකිතකාලො විය චක්ඛුවිඤ්ඤාණප්පවත්තිකාලො, ගහිතකාලො විය සම්පටිච්ඡනකාලො, මද්දනකාලො විය සන්තීරණකාලො, උපසිඞ්ඝනකාලො විය වොට්ඨබ්බනකාලො, පරිභොගකාලො විය ජවනකාලො, මුඛගතං සහ සෙම්හෙන අජ්ඣොහරණකාලො විය තදාරම්මණකාලො, පුන නිද්දායනකාලො විය පුන භවඞ්ගකාලො।
bod:ඉමාය ච උපමාය කිං දීපිතං හොති? ආරම්මණස්ස පසාදඝට්ටනමෙව කිච්චං, ආවජ්ජනස්ස විසයාභුජනමෙව, චක්ඛුවිඤ්ඤාණස්ස දස්සනමත්තමෙව, සම්පටිච්ඡනාදීනඤ්ච පටිග්ගණ්හනාදිමත්තමෙව <pb M=.144/>, ජවනස්සෙව පන ආරම්මණරසානුභවනං, තදාරම්මණස්ස ච තෙන අනුභූතස්සෙව අනුභවනන්ති එවං කිච්චවසෙන ධම්මානං අඤ්ඤමඤ්ඤං අසංකිණ්ණතා දීපිතා හොති। එවං පවත්තමානං පන චිත්තං “ආවජ්ජනං නාම හුත්වා භවඞ්ගානන්තරං හොති, ත්වං දස්සනාදීසු අඤ්ඤතරං හුත්වා ආවජ්ජනානන්තර”න්ත්යාදිනා නියුඤ්ජකෙ කාරකෙ අසතිපි උතුබීජනියාමාදි (ධ॰ ස॰ අට්ඨ॰ 498 විපාකුද්ධාරකථා) විය චිත්තනියාමවසෙනෙව පවත්තතීති වෙදිතබ්බං।
bod:11:එත්තාවතා සත්තරස චිත්තක්ඛණානි පරිපූරෙන්තීති සම්බන්ධො।
bod:12:<b>අප්පහොන්තාතීතක</b>න්ති අප්පහොන්තං හුත්වා අතීතං। <b>නත්ථි තදාරම්මණුප්පාදො</b>ති චුද්දසචිත්තක්ඛණායුකෙ තාව ආරම්මණස්ස නිරුද්ධත්තාව තදාරම්මණං නුප්පජ්ජති। න හි එකවීථියං කෙසුචි පච්චුප්පන්නාරම්මණෙසු කානිචි අතීතාරම්මණානි හොන්ති। පන්නරසචිත්තක්ඛණායුකෙසුපි ජවනුප්පත්තිතො පරං එකමෙව චිත්තක්ඛණං අවසිට්ඨන්ති ද්වික්ඛත්තුං තදාරම්මණුප්පත්තියා අප්පහොනකභාවතො නත්ථි දුතියතදාරම්මණස්ස උප්පත්තීති පඨමම්පි නුප්පජ්ජති। ද්වික්ඛත්තුමෙව හි තදාරම්මණුප්පත්ති <b>පාළියං</b> නියමිතා චිත්තප්පවත්තිගණනායං සබ්බවාරෙසු “තදාරම්මණානි ද්වෙ”ති (විභ॰ අට්ඨ॰ 227) ද්වින්නමෙව චිත්තවාරානං ආගතත්තා। යං පන <b>පරමත්ථවිනිච්ඡයෙ</b> වුත්තං –
bod:“සකිං <pb V=.134/> ද්වෙ වා තදාලම්බං, සකිමාවජ්ජනාදයො”ති (පරම॰ වි॰ 116), තං මජ්ඣිමභාණකමතානුසාරෙන වුත්තන්ති දට්ඨබ්බං। යස්මා පන මජ්ඣිමභාණකානං වාදො හෙට්ඨා වුත්තපාළියා අසංසන්දනතො <b>සම්මොහවිනොදනීයං</b> (විභ॰ අට්ඨ॰ 227) පටික්ඛිත්තොව, තස්මා ආචරියෙනපි අත්තනා අනධිප්පෙතත්තායෙව ඉධ චෙව නාමරූපපරිච්ඡෙදෙ ච සකිං තදාරම්මණුප්පත්ති න වුත්තා।
bod:13:වොට්ඨබ්බනුප්පාදතො <pb M=.145/> පරං ඡචිත්තක්ඛණාවසිට්ඨායුකම්පි ආරම්මණං අප්පායුකභාවෙන පරිදුබ්බලත්තා ජවනුප්පත්තියා පච්චයො න හොති। ජවනඤ්හි උප්පජ්ජමානං නියමෙන සත්තචිත්තක්ඛණායුකෙයෙව උප්පජ්ජතීති අධිප්පායෙනාහ <b>“ජවනම්පි අනුප්පජ්ජිත්වා”</b>ති। හෙතුම්හි චායං ත්වාපච්චයො, ජවනස්සපි අනුප්පත්තියාති අත්ථො। ඉතරථා හි අපරකාලකිරියාය සමානකත්තුකතා න ලබ්භතීති। <b>ද්වත්තික්ඛත්තු</b>න්ති ද්වික්ඛත්තුං වා තික්ඛත්තුං වා। කෙචි පන “තික්ඛත්තු’න්ති ඉදං වචනසිලිට්ඨතාමත්තප්පයොජන”න්ති වදන්ති, තං පන තෙසං අභිනිවෙසමත්තං। න හි “ද්වික්ඛත්තුං වොට්ඨබ්බනමෙව පරිවත්තතී”ති වුත්තෙපි වචනස්ස අසිලිට්ඨභාවො අත්ථි, න ච තික්ඛත්තුං පවත්තියා බාධකං කිඤ්චි වචනං අට්ඨකථාදීසු අත්ථි। එවඤ්ච කත්වා තත්ථ තත්ථ සීහළසංවණ්ණනාකාරාපි “ද්වික්ඛත්තුං වා තික්ඛත්තුං වා”ඉච්චෙව වණ්ණෙන්ති। <b>වොට්ඨබ්බනමෙව පරිවත්තතී</b>ති වොට්ඨබ්බනමෙව පුනප්පුනං උප්පජ්ජති। තං පන අප්පත්වා අන්තරා චක්ඛුවිඤ්ඤාණාදීසු ඨත්වා චිත්තප්පවත්තියා නිවත්තනං නත්ථි।
bod:ආනන්දාචරියො පනෙත්ථ (ධ॰ ස॰ මූලටී॰ 498 විපාකුද්ධාරකථාවණ්ණනා) “ආවජ්ජනා කුසලාකුසලානං ඛන්ධානං අනන්තරපච්චයෙන පච්චයො”ති (පට්ඨා॰ 1.1.417) ආවජ්ජනාය කුසලාකුසලානං අනන්තරපච්චයභාවස්ස වුත්තත්තා වොට්ඨබ්බනාවජ්ජනානඤ්ච අත්ථන්තරාභාවතො සති උප්පත්තියං වොට්ඨබ්බනං කාමාවචරකුසලාකුසලකිරියජවනානං එකන්තතො අනන්තරපච්චයභාවෙනෙව පවත්තෙය්ය, නො අඤ්ඤථාති මුච්ඡාකාලාදීසු මන්දීභූතවෙගතාය ජවනපාරිපූරියා පරිත්තාරම්මණං නියමිතබ්බං, න වොට්ඨබ්බනස්ස ද්වත්තික්ඛත්තුං පවත්තියාති දීපෙති। කිඤ්චාපි එවං දීපෙති, තිහෙතුකවිපාකානි පන අනන්තරපච්චයභාවෙන වුත්තානෙව। ඛීණාසවානං චුතිවසෙන පවත්තානි න කස්සචි අනන්තරපච්චයභාවං ගච්ඡන්තීති තානි විය වොට්ඨබ්බනම්පි පච්චයවෙකල්ලතො කුසලාකුසලාදීනං අනන්තරපච්චයො <pb M=.146/> න හොතීති න න සක්කා වත්තුං, තස්මා <b>අට්ඨකථාසු</b> ආගතනයෙනෙවෙත්ථ පරිත්තාරම්මණං නියමිතන්ති।
bod:14:<b>නත්ථි</b> <pb V=.135/> <b>වීථිචිත්තුප්පාදො</b> උපරිමකොටියා සත්තචිත්තක්ඛණායුකස්සපි ද්වත්තික්ඛත්තුං වොට්ඨබ්බනුප්පත්තියා අප්පහොනකභාවතො වීථිචිත්තානං උප්පාදො නත්ථි, භවඞ්ගපාතොව හොතීති අධිප්පායො। භවඞ්ගචලනමෙවාති අවධාරණඵලං දස්සෙතුං “නත්ථි වීථිචිත්තුප්පාදො”ති වුත්තං। අපරෙ පන “නත්ථි භවඞ්ගුපච්ඡෙදො”ති අවධාරණඵලං දස්සෙන්ති, තං පන වීථිචිත්තුප්පාදාභාවවචනෙනෙව සිද්ධං। සති හි වීථිචිත්තුප්පාදෙ භවඞ්ගං උපච්ඡිජ්ජති। භවඞ්ගුපච්ඡෙදනාමෙන පන හෙට්ඨාපි විසුං අවුත්තත්තා ඉධ අවිසෙසෙන වුත්තං।
bod:15:සබ්බසො වීථිචිත්තුප්පත්තියා අභාවතො පච්ඡිමවාරොවිධමොඝවාරවසෙන වුත්තො, අඤ්ඤත්ථ (ධ॰ ස॰ අට්ඨ॰ 498 විපාකුද්ධාරකථා) පන දුතියතතියවාරාපි තදාරම්මණජවනෙහි සුඤ්ඤත්තා “මොඝවාරා”ති වුත්තා। <b>ආරම්මණභූතා</b>ති විසයභූතා, පච්චයභූතා ච। පච්චයොපි හි “ආරම්මණ”න්ති වුච්චති “න ලච්ඡති මාරො ඔතාරං, න ලච්ඡති මාරො ආරම්මණ”න්ත්යාදීසු (දී॰ නි॰ 3.80) විය। තෙනෙවෙත්ථ මොඝවාරස්සපි ආරම්මණභූතා විසයප්පවත්තීති සිද්ධං। අතිපරිත්තාරම්මණඤ්හි මොඝවාරපඤ්ඤාපනස්ස පච්චයො හොති। ඉතරථා හි භවඞ්ගචලනස්ස සකසකගොචරෙයෙව පවත්තනතො පච්ඡිමවාරස්ස අතිපරිත්තාරම්මණෙ පවත්ති නත්ථීති “චතුන්නං වාරානං ආරම්මණභූතා”ති වචනං දුරුපපාදනං සියාති।
bod:16:පඤ්චද්වාරෙ <b>යථාරහං</b> තංතංද්වාරානුරූපං, තංතංපච්චයානුරූපං, තංතංආරම්මණාදිඅනුරූපඤ්ච උප්පජ්ජමානානි වීථිචිත්තානි ආවජ්ජනදස්සනාදිසම්පටිච්ඡනසන්තීරණවොට්ඨබ්බනජවනතදාරම්මණවසෙන අවිසෙසතො <b>සත්තෙව</b> හොන්ති। <b>චිත්තුප්පාදා</b> චිත්තානං <pb M=.147/> විසුං විසුං උප්පත්තිවසෙන උප්පජ්ජමානචිත්තානියෙව වා <b>චතුද්දස</b> ආවජ්ජනාදිපඤ්චකසත්තජවනතදාරම්මණද්වයවසෙන। විත්ථාරා පන <b>චතුපඤ්ඤාස</b> සබ්බෙසමෙව කාමාවචරානං යථාසම්භවං තත්ථ උප්පජ්ජනතො,
bod:<b>එත්ථා</b>ති විසයප්පවත්තිසඞ්ගහෙ।
cen:පඤ්චද්වාරවීථිවණ්ණනා නිට්ඨිතා।
tit:මනොද්වාරවීථි
sub:පරිත්තජවනවාරවණ්ණනා
bod:17:මනොද්වාරිකචිත්තානං <pb V=.136/> අතීතානාගතම්පි ආරම්මණං හොතීති තෙසං අතිමහන්තාදිවසෙන විසයවවත්ථානං කාතුං න සක්කාති විභූතාවිභූතවසෙනෙවෙතං නියමෙතුං <b>“යදි විභූතමාරම්මණ”</b>න්ත්යාදි වුත්තං।
bod:19:<b>එත්ථා</b>ති මනොද්වාරෙ। <b>එකචත්තාලීස</b> පඤ්චද්වාරාවෙණිකානං ද්විපඤ්චවිඤ්ඤාණමනොධාතුත්තයවසෙන තෙරසචිත්තානං තත්ථ අප්පවත්තනතො।
cen:පරිත්තජවනවාරවණ්ණනා නිට්ඨිතා।
sub:අප්පනාජවනවාරවණ්ණනා
bod:20:<b>විභූතාවිභූතභෙදො නත්ථි</b> ආරම්මණස්ස විභූතකාලෙයෙව අප්පනාසම්භවතො।
bod:21:තත්ථ හි ඡබ්බීසතිමහග්ගතලොකුත්තරජවනෙසු යං කිඤ්චි ජවනං අප්පනාවීථිමොතරතීති සම්බන්ධො। පරිකම්මොපචාරානුලොමගොත්රභුනාමෙන යථාක්කමං උප්පජ්ජිත්වා නිරුද්දෙති <pb M=.148/> යොජනා। පඨමචිත්තඤ්හි අප්පනාය පරිකම්මත්තා පටිසඞ්ඛාරකභූතත්තා <b>පරිකම්මං</b>। දුතියං සමීපචාරිත්තා <b>උපචාරං</b>। නාච්චාසන්නොපි හි නාතිදූරප්පවත්ති සමීපචාරී නාම හොති, අප්පනං උපෙච්ච චරතීති වා <b>උපචාරං</b>। තතියං පුබ්බභාගෙ පරිකම්මානං, උපරිඅප්පනාය ච අනුකූලත්තා <b>අනුලොමං</b>। චතුත්ථං පරිත්තගොත්තස්ස, පුථුජ්ජනගොත්තස්ස ච අභිභවනතො, මහග්ගතගොත්තස්ස, ලොකුත්තරගොත්තස්ස ච භාවනතො වඩ්ඪනතො <b>ගොත්රභු,</b> ඉමානි චත්තාරි නාමානි චතුක්ඛත්තුං පවත්තියං අනවසෙසතො ලබ්භන්ති, තික්ඛත්තුං පවත්තියං පන උපචාරානුලොමගොත්රභුනාමෙනෙව ලබ්භන්ති। <b>අට්ඨකථායං</b> (විසුද්ධි॰ 2.804) පන පුරිමානං තිණ්ණං <pb V=.137/>, ද්වින්නං වා අවිසෙසෙනපි පරිකම්මාදිනාමං වුත්තං, චතුක්ඛත්තුං, තික්ඛත්තුමෙව වා පඤ්චමං, චතුත්ථං වා උප්පජ්ජිතබ්බඅප්පනානුරූපතොති අධිප්පායො। පරිකම්මාදිනාමානං අනවසෙසතො ලබ්භමානවාරදස්සනත්ථං <b>“චතුක්ඛත්තු”</b>න්ති ආදිතො වුත්තං, ගණනපටිපාටිවසෙන පන <b>“පඤ්චමං වා”</b>ති ඔසානෙ වුත්තං।
bod:<b>යථාරහ</b>න්ති ඛිප්පාභිඤ්ඤදන්ධාභිඤ්ඤානුරූපං। ඛිප්පාභිඤ්ඤස්ස හි තික්ඛත්තුං පවත්තකාමාවචරජවනානන්තරං චතුත්ථං අප්පනාචිත්තමුප්පජ්ජති। දන්ධාභිඤ්ඤස්ස චතුක්ඛත්තුං පවත්තජවනානන්තරං පඤ්චමං අප්පනා උප්පජ්ජති, යස්මා පන අලද්ධාසෙවනං අනුලොමං ගොත්රභුං උප්පාදෙතුං න සක්කොති, ලද්ධාසෙවනම්පි ච ඡට්ඨං සත්තමං භවඞ්ගස්ස ආසන්නභාවෙන පපාතාසන්නපුරිසො විය අප්පනාවසෙන පතිට්ඨාතුං න සක්කොති, තස්මා චතුත්ථතො ඔරං, පඤ්චමතො පරං වා අප්පනා න හොතීති දට්ඨබ්බං। <b>යථාභිනීහාරවසෙනා</b>ති රූපාරූපලොකුත්තරමග්ගඵලානුරූපසමථවිපස්සනාභාවනාචිත්තාභිනීහරණානුරූපතො, අප්පනාය වීථි <b>අප්පනාවීථි</b>। “තතො පරං භවඞ්ගපාතොව හොතී”ති එත්තකෙයෙව වුත්තෙ චතුත්ථං, පඤ්චමං වා ඔතිණ්ණඅප්පනාතො <pb M=.149/> පරං භවඞ්ගපාතොව හොති, න මග්ගානන්තරං ඵලචිත්තං, සමාපත්තිවීථියඤ්ච ඣානඵලචිත්තානි පුනප්පුනන්ති ගණ්හෙය්යුන්ති පුන <b>“අප්පනාවසානෙ”</b>ති වුත්තං। නිකායන්තරියා කිර ලොකියප්පනාසු පඨමකප්පනාතො පරං සත්තමජවනපූරණත්ථං ද්වත්තික්ඛත්තුං කාමාවචරජවනානම්පි පවත්තිං වණ්ණෙන්තීති තෙසං මතිනිසෙධනත්ථං <b>“භවඞ්ගපාතොවා”</b>ති සාවධාරණං වුත්තං।
bod:22:<b>තත්ථා</b>ති තෙසු අට්ඨඤාණසම්පයුත්තකාමාවචරජවනෙසු, තෙසු ච ඡබ්බීසතිමහග්ගතලොකුත්තරජවනෙසු। <b>තත්ථා</b>ති වා තස්මිං අප්පනාවාරෙ। <b>සොමනස්සසහගතජවනානන්තර</b>න්ති සොමනස්සසහගතානං චතුන්නං කුසලකිරියජවනානං අනන්තරං। <b>සොමනස්සසහගතාවා</b>ති චතුක්කජ්ඣානස්ස, සුක්ඛවිපස්සකාදීනං මග්ගඵලස්ස ච වසෙන සොමනස්සසහගතාව, න පන උපෙක්ඛාසහගතා භින්නවෙදනානං අඤ්ඤමඤ්ඤං ආසෙවනපච්චයභාවස්ස අනුද්ධටත්තා। <b>පාටිකඞ්ඛිතබ්බා</b>ති පසංසිතබ්බා, ඉච්ඡිතබ්බාති වුත්තං හොති। <b>තත්ථාපී</b>ති තස්මිං එකවෙදනජවනවාරෙපි। <b>කුසලජවනානන්තර</b>න්ති චතුබ්බිධඤාණසම්පයුත්තකුසලජවනානන්තරං කුසලජවනමප්පෙති, න කිරියජවනං භින්නසන්තානෙ නිබ්බත්තනතො। හෙට්ඨිමඤ්ච ඵලත්තයමප්පෙති සමාපත්තිවීථියන්ත්යධිප්පායො।
bod:23:<b>සුඛපුඤ්ඤම්හා</b> <pb V=.138/> සොමනස්සසහගතතිහෙතුකකුසලද්වයතො පරං අග්ගඵලවිපාකකිරියවජ්ජිතලොකියලොකුත්තරචතුක්කජ්ඣානජවනවසෙන <b>ද්වත්තිංස, උපෙක්ඛකා</b> තිහෙතුකකුසලද්වයතො පරං තථෙව පඤ්චමජ්ඣානානි <b>ද්වාදස, සුඛිතක්රියතො</b> තිහෙතුකද්වයතො පරං කිරියජ්ඣානචතුක්කස්ස, අග්ගඵලචතුක්කස්ස ච වසෙන <b>අට්ඨ, උපෙක්ඛකා</b> තිහෙතුකද්වයතො පරං උපෙක්ඛාසහගතරූපාරූපකිරියපඤ්චකස්ස, අග්ගඵලස්ස ච වසෙන <b>ඡ</b> අප්පනා සම්භොන්ති।
bod:24:<b>එත්ථා</b>ති වීථිසඞ්ගහාධිකාරෙ।
cen:අප්පනාජවනවාරවණ්ණනා නිට්ඨිතා।
cen:මනොද්වාරවීථිවණ්ණනා නිට්ඨිතා।
cen:අප්පනාජවනවාරවණ්ණනා නිට්ඨිතා।
sub:තදාරම්මණනියමවණ්ණනා
bod:25:<b>සබ්බත්ථාපී</b>ති <pb M=.150/> පඤ්චද්වාරමනොද්වාරෙපි।
bod:26:<b>ඉට්ඨෙ</b>ති ඉට්ඨමජ්ඣත්තෙ। අතිඉට්ඨාරම්මණඤ්හි විසුං වක්ඛති। කුසලවිපාකානි පඤ්චවිඤ්ඤාණසම්පටිච්ඡනසන්තීරණතදාරම්මණානීති සම්බන්ධො। ඉට්ඨමජ්ඣත්තෙ සන්තීරණතදාරම්මණානි උපෙක්ඛාසහගතානෙවාති ආහ <b>“අතිඉට්ඨෙ පන සොමනස්සසහගතානෙවා”</b>ති। විපාකස්ස හි කම්මානුභාවතො පවත්තමානස්ස ආදාසෙ මුඛනිමිත්තං විය නිබ්බිකප්පතාය පකප්පෙත්වා ගහණාභාවතො යථාරම්මණමෙව වෙදනායොගො හොති, කුසලාකුසලානං පන අප්පහීනවිපල්ලාසෙසු සන්තානෙසු පවත්තියා අතිඉට්ඨෙපි ඉට්ඨමජ්ඣත්තඅනිට්ඨාකාරතො, අනිට්ඨෙපි ඉට්ඨඉට්ඨමජ්ඣත්තාකාරතො ගහණං හොති। තථා හි අස්සද්ධාදීනං බුද්ධාදීසු අතිඉට්ඨාරම්මණෙසුපි උපෙක්ඛාජවනං හොති, තිත්ථියාදීනඤ්ච දොමනස්සජවනං, ගම්භීරපකතිකාදීනඤ්ච පටික්කූලාරම්මණෙ උපෙක්ඛාජවනං, සුනඛාදීනඤ්ච තත්ථ සොමනස්සජවනං, පුරිමපච්ඡාභාගප්පවත්තානි පන විපාකානි යථාවත්ථුකානෙව <pb V=.139/>। අපිච අසුචිදස්සනෙ සුමනායමානානං සුනඛාදීනන්ති। චක්ඛුවිඤ්ඤාණාදීනං පන අතිඉට්ඨානිට්ඨෙසු පවත්තමානානම්පි උපෙක්ඛාසහගතභාවෙ කාරණං හෙට්ඨා කථිතමෙව।
bod:27:<b>තත්ථාපී</b>ති තදාරම්මණෙසුපි। <b>සොමනස්සසහගතකිරියජවනාවසානෙ</b>ති සහෙතුකාහෙතුකසුඛසහගතකිරියපඤ්චකාවසානෙ। ඛීණාසවානං චිත්තවිපල්ලාසාභාවෙන කිරියජවනානිපි යථාරම්මණමෙව පවත්තන්තීති වුත්තං <b>“සොමනස්සසහගතකිරියජවනාවසානෙ”</b>ත්යාදි। කෙචි පන ආචරියා <b>“පට්ඨානෙ</b> (ධ॰ ස॰ මූලටී॰ 498 විපාකුද්ධාරකථාවණ්ණනා) ‘කුසලාකුසලෙ නිරුද්ධෙ විපාකො <pb M=.151/> තදාරම්මණතා උප්පජ්ජතී’ති (පට්ඨා॰ 3.1.98) කුසලාකුසලානමෙවානන්තරං තදාරම්මණං වුත්තන්ති නත්ථි කිරියජවනානන්තරං තදාරම්මණුප්පාදො”ති වදන්ති। තත්ථ වුච්චතෙ – යදි අබ්යාකතානන්තරම්පි තදාරම්මණං වුච්චෙය්ය। පරිත්තාරම්මණෙ වොට්ඨබ්බනානන්තරම්පි තස්ස පවත්තිං මඤ්ඤෙය්යුන්ති කිරියජවනානන්තරං තදාරම්මණං න වුත්තං, න පන අලබ්භනතො। ලබ්භමානස්සපි හි කෙනචි අධිප්පායෙන කත්ථචි අවචනං දිස්සති, යථා තං <b>ධම්මසඞ්ගහෙ</b> ලබ්භමානම්පි හදයවත්ථු දෙසනාභෙදපරිහාරත්ථං න වුත්තන්ති।
bod:28:<b>දොමනස්ස…පෙ॰… උපෙක්ඛාසහගතානෙව භවන්ති,</b> න සොමනස්සසහගතානි අඤ්ඤමඤ්ඤං විරුද්ධසභාවත්තා। තෙනෙව හි <b>පට්ඨානෙ</b> දොමනස්සානන්තරං සොමනස්සං, තදනන්තරඤ්ච දොමනස්සං අනුද්ධටං। තථා හි “සුඛාය වෙදනාය සම්පයුත්තො ධම්මො සුඛාය වෙදනාය සම්පයුත්තස්ස ධම්මස්ස අනන්තරපච්චයෙන පච්චයො”ත්යාදිනා (පට්ඨා॰ 1.2.45) සුඛදුක්ඛවෙදනාය සම්පයුත්තා ධම්මා අත්තනො අත්තනො සමානවෙදනාසම්පයුත්තානං අදුක්ඛමසුඛවෙදනාය සම්පයුත්තකානඤ්ච අනන්තරපච්චයභාවෙන ද්වීසු ද්වීසු වාරෙසු වුත්තා, අදුක්ඛමසුඛවෙදනාය සම්පයුත්තකා පන සමානවෙදනාසම්පයුත්තානං, ඉතරවෙදනාද්වයසම්පයුත්තානඤ්ච ධම්මානං අනන්තරපච්චයභාවෙන තීසු වාරෙසූති එවං වෙදනාත්තිකෙ සත්තෙව අනන්තරපච්චයවාරා වුත්තා। යදි ච දොමනස්සානන්තරං සොමනස්සං, සොමනස්සානන්තරං වා දොමනස්සං උප්පජ්ජෙය්ය, සුඛදුක්ඛවෙදනාසම්පයුත්තානම්පි අඤ්ඤමඤ්ඤං අනන්තරපච්චයවසෙන ද්වෙ වාරෙ වඩ්ඪෙත්වා නව වාරා වත්තබ්බා සියුං, න පනෙවං වුත්තා। තස්මා න තෙසං තදනන්තරං උප්පත්ති අත්ථි। එත්ථ ච “සොමනස්සසහගතකිරියජවනාවසානෙ”ත්යාදිනා අයම්පි නියමො අනුඤ්ඤාතො –
gax:“පරිත්තකුසලාදොස-පාපසාතක්රියාජවා <pb V=.140/>।
gae:පඤ්චස්වෙකං තදාලම්බං, සුඛිතෙසු යථාරහං॥
gax:“පාපාකාමසුභා <pb M=.152/> චෙව, සොපෙක්ඛා ච ක්රියාජවා।
gae:සොපෙක්ඛෙසු තදාලම්බං, ඡස්වෙකමනුරූපතො”ති॥
bod:අයඤ්හි ජවනෙන තදාරම්මණනියමො අබ්යභිචාරී। “ඤාණසම්පයුත්තජවනතො ඤාණසම්පයුත්තතදාරම්මණ”න්ත්යාදිනයප්පවත්තො පන අනෙකන්තිකො। යෙභුය්යෙන හි අකුසලජවනෙසු පරිචිතස්ස කදාචි කුසලජවනෙසු ජවිතෙසු, කුසලජවනෙසු වා පරිචිතස්ස කදාචි අකුසලජවනෙසු ජවිතෙසු අකුසලානන්තරං පවත්තපරිචයෙන තිහෙතුකජවනතොපි පරං අහෙතුකතදාරම්මණං හොති, තථා කුසලානන්තරං පවත්තපරිචයෙන අකුසලජවනතො පරං තිහෙතුකතදාරම්මණම්පි, පටිසන්ධිනිබ්බත්තකකම්මතො පන අඤ්ඤකම්මෙන තදාරම්මණප්පවත්තියං වත්තබ්බමෙව නත්ථි। තථා ච වුත්තං <b>පට්ඨානෙ</b> “අහෙතුකෙ ඛන්ධෙ අනිච්චතො දුක්ඛතො අනත්තතො විපස්සන්ති, කුසලාකුසලෙ නිරුද්ධෙ අහෙතුකො විපාකො තදාරම්මණතා උප්පජ්ජති, කුසලාකුසලෙ නිරුද්ධෙ සහෙතුකො විපාකො තදාරම්මණතා උප්පජ්ජතී”ති (පට්ඨා॰ 3.1.98)।
bod:<b>තස්මා</b>ති යස්මා දොමනස්සජවනාවසානෙ උපෙක්ඛාසහගතානෙව හොන්ති। තස්මා දොමනස්සසහගතජවනාවසානෙ උපෙක්ඛාසහගතසන්තීරණං උප්පජ්ජතීති සම්බන්ධො। ‘සොමනස්සපටිසන්ධිකස්සා’ති ඉමිනාව භවඞ්ගපාතාභාවො දීපිතොව හොති දොමනස්සානන්තරං සොමනස්සාභාවතොති තං අවත්වා තදාරම්මණාභාවමෙව පරිකප්පෙන්තො ආහ <b>“යදි තදාරම්මණසම්භවො නත්ථී”</b>ති। සොමනස්සපටිසන්ධිකස්ස තිත්ථියාදිනො බුද්ධාදිඅතිඉට්ඨාරම්මණෙ පි පටිහතචිත්තස්ස දොමනස්සජවනෙ ජවිතෙ වුත්තනයෙන සොමනස්සතදාරම්මණස්ස අතිඉට්ඨාරම්මණෙ ච උපෙක්ඛාසහගතතදාරම්මණස්ස අනුප්පජ්ජනතො, කෙනචි වා අසප්පායෙන පරිහීනලොකියජ්ඣානං ආරබ්භ “පණීතධම්මො මෙ නට්ඨො”ති විප්පටිසාරං <pb M=.153/> ජනෙන්තස්ස දොමනස්සජවනෙ සති අකාමාවචරාරම්මණෙ තදාරම්මණාභාවතො යදි තදාරම්මණස්ස උප්පත්තිසම්භවො නත්ථීති අධිප්පායො।
bod:<b>පරිචිතපුබ්බ</b>න්ති පුබ්බෙ පරිචිතං, තස්මිං භවෙ යෙභුය්යෙන ගහිතපුබ්බං। <b>උපෙක්ඛාසහගතසන්තීරණං</b> <pb V=.141/> <b>උප්පජ්ජති</b> නිරාවජ්ජනම්පි। යථා තං නිරොධා වුට්ඨහන්තස්ස ඵලචිත්තන්ත්යධිප්පායො। යථාහු –
gax:“නිරාවජ්ජං කථං චිත්තං, හොති නෙතඤ්හි සම්මතං।
gae:නියමො න විනාවජ්ජං, නිරොධා ඵලදස්සනා”ති॥
bod:කෙන පන කිච්චෙන ඉදං චිත්තං පවත්තතීති? තදාරම්මණකිච්චෙන තාව න පවත්තති ජවනාරම්මණස්ස අග්ගහණතො, නාපි සන්තීරණකිච්චෙන යථාසම්පටිච්ඡිතස්ස සන්තීරණවසෙන අප්පවත්තනතො, පටිසන්ධිචුතීසු වත්තබ්බමෙව නත්ථි, පාරිසෙසතො පන භවස්ස අඞ්ගභාවතො භවඞ්ගකිච්චෙනාති යුත්තං සියා। <b>ආචරියධම්මපාලත්ථෙරෙනපි</b> (ධ॰ ස॰ අනුටී॰ 498 විපාකුද්ධාරකථාවණ්ණනා) හි අයමත්ථො දස්සිතොව। යං පන පටිසන්ධිභවඞ්ගානං ධම්මතො, ආරම්මණතො ච සමානතං වක්ඛති, තං යෙභුය්යතොති දට්ඨබ්බං। න හි ඉදමෙකං ඨානං වජ්ජෙත්වා පටිසන්ධිභවඞ්ගානං විසදිසතා අත්ථි। <b>තමනන්තරිත්වා</b>ති තං අත්තනො අනන්තරං අබ්යවහිතං කත්වා, තදනන්තරන්ත්යත්ථො।
bod:29:<b>කාමාවචර…පෙ॰… ඉච්ඡන්තී</b>ති එත්ථ කාමාවචරජවනාවසානෙයෙව තදාරම්මණං ඉච්ඡන්ති කාමතණ්හානිදානකම්මනිබ්බත්තත්තා। න හි තං කාමතණ්හාහෙතුකෙන කම්මුනා ජනිතං අතංසභාවස්ස රූපාරූපාවචරලොකුත්තරජවනස්ස අනන්තරං උප්පජ්ජති। කිංකාරණා? අජනකත්තා, ජනකසමානත්තාභාවතො ච। යථා හි ගෙහතො බහි නික්ඛමිතුකාමො බාලකො ජනකං, තංසදිසං වා අඞ්ගුලියං ගහෙත්වා නික්ඛමති, නාඤ්ඤං රාජපුරිසාදිං, එවං භවඞ්ගවිසයතො <pb M=.154/> අඤ්ඤත්ථ පවත්තමානං තදාරම්මණං ජනකං කාමාවචරකුසලාකුසලං, තංසදිසං වා කාමාවචරකිරියජවනං අනුබන්ධති, න පන තස්ස විසදිසානි මහග්ගතලොකුත්තරජවනානි। තථා කාමාවචරසත්තානමෙව තදාරම්මණං ඉච්ඡන්ති, න බ්රහ්මානං තදාරම්මණූපනිස්සයස්ස කාමාවචරපටිසන්ධිබීජස්සාභාවතො। තථා කාමාවචරධම්මෙස්වෙව ආරම්මණභූතෙසු ඉච්ඡන්ති। න ඉතරෙසු අපරිචිතත්තා। යථා හි සො බාලකො ජනකං, තංසදිසං වා අනුගච්ඡන්තොපි අරඤ්ඤාදිඅපරිචිතට්ඨානං ගච්ඡන්තං අනනුබන්ධිත්වා පමුඛඞ්ගණාදිම්හි පරිචිතට්ඨානෙයෙව අනුබන්ධති, එවමිදම්පි රූපාවචරාදිඅපරිචිතාරම්මණං ආරබ්භ පවත්තන්තං නානුබන්ධති। අපිච කාමතණ්හායත්තකම්මජනිතත්තාපි එතං කාමතණ්හාරම්මණෙසු පරිත්තධම්මෙස්වෙව පවත්තතීති වුත්තොවායමත්ථො। හොන්ති චෙත්ථ –
gax:“ජනකං <pb V=.142/> තංසමානං වා, ජවනං අනුබන්ධති।
gae:න තු අඤ්ඤං තදාලම්බං, බාලදාරකලීලයා॥
gax:“බීජස්සාභාවතො නත්ථි, බ්රහ්මානම්පි ඉමස්ස හි।
gae:පටිසන්ධිමනො බීජං, කාමාවචරසඤ්ඤිතං॥
gax:“ඨානෙ පරිචිතෙයෙව, තං ඉදං බාලකො විය।
gae:අනුයාතීති නාඤ්ඤත්ථ, හොති තණ්හාවසෙන වා”ති॥
bod:නනු ච “කාමාවචරපටිසන්ධිබීජාභාවතො”ති වුත්තං, තථා ච චක්ඛුවිඤ්ඤාණාදීනම්පි අභාවො ආපජ්ජතීති? නාපජ්ජති ඉන්ද්රියප්පවත්තිආනුභාවතො, ද්වාරවීථිභෙදෙ චිත්තනියමතො ච।
cen:තදාරම්මණනියමවණ්ණනා නිට්ඨිතා।
sub:ජවනනියමවණ්ණනා
bod:32:<b>මන්දප්පවත්තිය</b>න්ති <pb M=.155/> මරණාසන්නකාලෙ වත්ථුදුබ්බලතාය මන්දීභූතවෙගත්තා මන්දං හුත්වා පවත්තියං। <b>මරණකාලාදීසූ</b>ති <b>ආදි</b>-සද්දෙන මුච්ඡාකාලං සඞ්ගණ්හාති।
bod:33:<b>භගවතො…පෙ॰… වදන්තී</b>ති භගවතො යමකපාටිහාරියකාලාදීසු උදකක්ඛන්ධඅග්ගික්ඛන්ධප්පවත්තනාදිඅත්ථං විසුං විසුං පාදකජ්ඣානං සමාපජ්ජිත්වා තතො වුට්ඨාය ඣානධම්මෙ විසුං විසුං ආවජ්ජෙන්තස්ස ආවජ්ජනවසිතාය මත්ථකප්පත්තියා ආවජ්ජනතප්පරොව චිත්තාභිනීහාරො හොතීති යථාවජ්ජිතඣානඞ්ගාරම්මණානි චත්තාරි, පඤ්චවා පච්චවෙක්ඛණජවනචිත්තානි පවත්තන්තීති වදන්ති (විසුද්ධි॰ 1.78) <b>අට්ඨකථාචරියා</b>। “භගවතො”ති ච ඉදං නිදස්සනමත්තං අඤ්ඤෙසම්පි ධම්මසෙනාපතිආදීනං එවරූපෙ අච්චායිකකාලෙ අපරිපුණ්ණජවනානං පවත්තනතො। තථා ච වුත්තං <b>අට්ඨකථායං</b> “අයඤ්ච මත්ථකප්පත්තා වසිතා භගවතො යමකපාටිහාරියකාලෙ <pb V=.143/> අඤ්ඤෙසං වා එවරූපෙ කාලෙ”ති (විසුද්ධි॰ 1.78)। <b>“චත්තාරි පඤ්ච වා”</b>ති ච පනෙතං තික්ඛින්ද්රියමුදින්ද්රියවසෙන ගහෙතබ්බන්ති <b>ආචරියධම්මපාලත්ථෙරෙන</b> (විසුද්ධි॰ මහා॰ 1.78) වුත්තං, තස්මා භගවතො චත්තාරි, අඤ්ඤෙසං පඤ්චපීති යුත්තං විය දිස්සති।
bod:34:<b>ආදිකම්මිකස්සා</b>ති ආදිතො කතයොගකම්මස්ස। පඨමං නිබ්බත්තා අප්පනා <b>පඨමකප්පනා</b>। අභිඤ්ඤාජවනානම්පි “පඨමකප්පනායා”ති අධිකාරො සියාති ආහ <b>“සබ්බදාපී”</b>ති, පඨමුප්පත්තිකාලෙ, චිණ්ණවසීකාලෙ ච පඤ්චාභිඤ්ඤාජවනානි එකවාරමෙව ජවන්තීත්යත්ථො।
bod:35:මග්ගායෙව උප්පජ්ජනතො <b>මග්ගුප්පාදා। යථාරහ</b>න්ති පඤ්චමං වා චතුත්ථං වා උප්පන්නමග්ගානුරූපං। සත්තජවනපරමත්තා හි එකාවජ්ජනවීථියා <pb M=.156/> චතුත්ථං උප්පන්නමග්ගතො පරං තීති ඵලචිත්තානි, පඤ්චමං උප්පන්නමග්ගතො පරං ද්වෙ වා හොන්ති।
bod:36:<b>නිරොධසමාපත්තිකාලෙ</b>ති නිරොධස්ස පුබ්බභාගෙ। <b>චතුත්ථාරුප්පජවන</b>න්ති කුසලකිරියානං අඤ්ඤතරං නෙවසඤ්ඤානාසඤ්ඤායතනජවනං। අනාගාමිඛීණාසවායෙව නිරොධසමාපත්තිං සමාපජ්ජන්ති, න සොතාපන්නසකදාමිනොති වුත්තං <b>“අනාගාමිඵලං වා අරහත්තඵලං වා”</b>ති। විභත්තිවිපල්ලාසො චෙත්ථ දට්ඨබ්බො “අනාගාමිඵලෙ වා අරහත්තඵලෙ වා”ති। තෙනාහ <b>“නිරුද්ධෙ”</b>ති। <b>යථාරහ</b>න්ති තංතංපුග්ගලානුරූපං।
bod:38:<b>සබ්බත්ථාපි සමාපත්තිවීථිය</b>න්ති සකලායපි ඣානසමාපත්තිවීථියං, ඵලසමාපත්තිවීථියඤ්ච।
bod:39:<b>පරිත්තානි</b> ජවනානි සත්තක්ඛත්තුං මතානි උක්කංසකොටියා। මග්ගාභිඤ්ඤා පන <b>සකිං</b> එකවාරමෙව මතා। <b>අවසෙසානි</b> අභිඤ්ඤාමග්ගවජ්ජිතානි මහග්ගතලොකුත්තරජවනානි බහූනිපි ලබ්භන්ති සමාපත්තිවීථියං අහොරත්තම්පි පවත්තනතො। <b>අපි</b>-සද්දෙන ලොකියජ්ඣානානි පඨමකප්පනායං, අන්තිමඵලද්වයඤ්ච නිරොධානන්තරං එකවාරං, ඵලචිත්තානි මග්ගානන්තරං ද්වත්තික්ඛත්තුම්පීති සම්පිණ්ඩෙති।
cen:ජවනනියමවණ්ණනා නිට්ඨිතා।
sub:පුග්ගලභෙදවණ්ණනා
bod:40:ඉදානි <pb V=.144/> දුහෙතුකාහෙතුකාපායිකාහෙතුකතිහෙතුකවසෙන චතුබ්බිධානං පුථුජ්ජනානං, මග්ගට්ඨඵලට්ඨවසෙන අට්ඨවිධානං අරියානන්ති ද්වාදසන්නං පුග්ගලානං උප්පජ්ජනකවීථිචිත්තපරිච්ඡෙදදස්සනත්ථං පඨමං තාව තෙසං වජ්ජිතබ්බචිත්තානි දස්සෙතුමාහ <b>“දුහෙතුකානමහෙතුකානඤ්චා”</b>ත්යාදි। පටිසන්ධිවිඤ්ඤාණසහගතාලොභාදොසවසෙන ද්වෙ හෙතූ <pb M=.157/> ඉමෙසන්ති <b>ද්විහෙතුකා</b>। තාදිසානං හෙතූනං අභාවතො <b>අහෙතුකා</b>। ම-කාරො පදසන්ධිකරො। <b>අප්පනාජවනානි න ලබ්භන්ති</b> විපාකාවරණසබ්භාවතො। ද්විහෙතුකාහෙතුකපටිසන්ධි හි “විපාකාවරණ”න්ති වුච්චති। අප්පනාජවනාභාවතොයෙව අරහත්තං නත්ථීති <b>කිරියජවනානි න ලබ්භන්ති</b>।
bod:41:“සහෙතුකං (පට්ඨා॰ 3.1.102) භවඞ්ගං අහෙතුකස්ස භවඞ්ගස්ස අනන්තරපච්චයෙන පච්චයො”ති පාඨතො අහෙතුකානම්පි නානාකම්මෙන ද්විහෙතුකතදාරම්මණං සම්භවති, ද්විහෙතුකානං වත්තබ්බමෙව නත්ථි। මූලසන්ධියා පන ජළභාවතො උභින්නම්පි නත්ථි තිහෙතුකතදාරම්මණන්ති ආහ <b>“තථා ඤාණසම්පයුත්තවිපාකානි චා”</b>ති। ආචරිය<b>ජොතිපාලත්ථෙරෙන</b> පන “සහෙතුකං භවඞ්ග”න්ති අවිසෙසෙන වුත්තත්තා අහෙතුකානම්පි තිහෙතුකතදාරම්මණං වත්වා ඉධ ඤාණසම්පයුත්තවිපාකාභාවවචනස්ස පරිහාසවසෙන “සො එව පුච්ඡිතබ්බො, යො තස්ස කත්තා”ති වුත්තං, තං පන පරිහාසවසෙන වුත්තම්පි ආචරියං පුච්ඡිත්වාව විජානනත්ථං වුත්තවචනං විය ඨිතං। තථා හි ආචරියෙනෙවෙත්ථ කාරණං <b>පරමත්ථවිනිච්ඡයෙ</b> වුත්තං –
gae:“ඤාණපාකා න වත්තන්ති, ජළත්තා මූලසන්ධියා”ති। (පරම॰ වි॰ 271)।
bod:අපරෙ පන “යථා අහෙතුකානං සහෙතුකතදාරම්මණං හොති, එවං ද්විහෙතුකානං තිහෙතුකතදාරම්මණම්පී”ති වණ්ණෙන්ති, තෙසං මතානුරොධෙන ච ඉධාපි ඤාණසම්පයුත්තවිපාකපටික්ඛෙපො අහෙතුකෙයෙව සන්ධායාති වදන්ති। තත්ථ පන පමාණපාඨාභාවතො ආචරියෙන උභින්නම්පි සාධාරණවසෙන ඤාණසම්පයුත්තවිපාකාභාවෙ කාරණං වත්වා සමකමෙව චිත්තපරිච්ඡෙදස්ස දස්සිතත්තා තෙසං වචනං වීමංසිත්වා සම්පටිච්ඡිතබ්බං। අහෙතුකාපෙක්ඛාය චෙත්ථ <pb M=.158/> “සුගතිය”න්ති වචනං, තං පන අත්ථතො අනුඤ්ඤාතද්විහෙතුකවිපාකානං තත්ථෙව සම්භවදස්සනපරං। තෙනාහ <b>“දුග්ගතියං පනා”</b>ත්යාදි।
bod:43:<b>තිහෙතුකෙසූ</b>ති <pb V=.145/> පටිසන්ධිවිඤ්ඤාණසහගතාලොභාදොසාමොහවසෙන තිහෙතුකෙසු පුථුජ්ජාදීසූ නවවිධපුග්ගලෙසු।
bod:45:<b>දිට්ඨී…පෙ॰… සෙක්ඛාන</b>න්ති සික්ඛාය අපරිපූරකාරිතාය සික්ඛනසීලතාය “සෙක්ඛා”ති ලද්ධනාමානං සොතාපන්නසකදාගාමීනං පුග්ගලානං පඨමමග්ගෙනෙව සක්කායදිට්ඨිවිචිකිච්ඡානං පහීනත්තා තංසහගතජවනානි චෙව <b>ච</b>-සද්දෙන ආකඩ්ඪිතානි ඛීණාසවාවෙණිකානි කිරියජවනානි ච න ලබ්භන්ති।
bod:46:<b>පටිඝජවනානි චා</b>ති දොමනස්සජවනානි චෙව දිට්ඨිසම්පයුත්තවිචිකිච්ඡාසහගතකිරියජවනානි ච।
bod:47:<b>ලොකුත්තර…පෙ॰… සමුප්පජ්ජන්තී</b>ති චතුන්නං මග්ගානං එකචිත්තක්ඛණිකභාවෙන පුග්ගලන්තරෙසු අසම්භවතො, හෙට්ඨිමහෙට්ඨිමානඤ්ච උපරූපරිසමාපත්තියා අනධිගතත්තා, උපරූපරිපුග්ගලානඤ්ච අසමුග්ඝාටිතකම්මකිලෙසනිරොධෙන පුථුජ්ජනෙහි විය සොතාපන්නානං සොතාපන්නාදීහි පුග්ගලන්තරභාවූපගමනෙන පටිප්පස්සද්ධත්තා ච අට්ඨපි ලොකුත්තරජවනානි යථාසකං මග්ගඵලට්ඨානං අරියානමෙව සමුප්පජ්ජන්ති।
bod:48:ඉදානි තෙසං තෙසං පුග්ගලානං යථාපටික්ඛිත්තජවනානි වජ්ජෙත්වා පාරිසෙසතො ලබ්භමානජවනානි සම්පිණ්ඩෙත්වා දස්සෙතුං <b>“අසෙක්ඛාන”</b>න්ත්යාදි වුත්තං। තිවිධසික්ඛාය පරිපූරකාරිභාවතො <b>අසෙක්ඛානං</b> ඛීණාසවානං තෙත්තිංසවිධකුසලාකුසලස්ස, හෙට්ඨිමඵලත්තයස්ස, වීථිමුත්තානඤ්ච නවමහග්ගතවිපාකානං වසෙන පඤ්චචත්තාලීසවජ්ජිතානි සෙසානි <pb M=.159/> තෙවීසතිකආමාවචරවිපාකවීසතිකිරියඅරහත්තඵලවසෙන <b>චතුචත්තාලීස</b> වීථිචිත්තානි <b>සම්භවා</b> යථාලාභං කාමභවෙ ඨිතානං වසෙන උද්දිසෙ।
bod:<b>සෙක්ඛානං</b> අට්ඨාරසකිරියජවනදිට්ඨිවිචිකිච්ඡාසහගතපඤ්චකඅග්ගඵලමහග්ගතවිපාකවසෙන තෙත්තිංස වජ්ජෙත්වා තෙවීසතිකාමාවචරවිපාකආවජ්ජනද්වයඑකවීසතිකුසලසත්තාකුසලහෙට්ඨිමඵලත්තයවසෙන <b>ඡප්පඤ්ඤාස</b> වීථිචිත්තානි යථාසම්භවං උද්දිසෙ අවිසෙසතො। විසෙසතො පන සොතාපන්නසකදාගාමීනං එකපඤ්ඤාස, අනාගාමීනං එකූනපඤ්ඤාස, අවසෙසානං චතුන්නං පුථුජ්ජනානං <pb V=.146/> අට්ඨාරසකිරියජවනසබ්බලොකුත්තරමහග්ගතවිපාකවසෙන පඤ්චතිංස වජ්ජෙත්වා අවසෙසානි කාමාවචරවිපාකආවජ්ජනද්වයලොකියකුසලාකුසලවසෙන <b>චතුපඤ්ඤාස</b> වීථිචිත්තානි යථාසම්භවතො උද්දිසෙ අවිසෙසතො। විසෙසතො පන තිහෙතුකානං චතුපඤ්ඤාසෙව ලබ්භන්ති, ද්විහෙතුකාහෙතුකානං ඤාණසම්පයුත්තවිපාකඅප්පනාජවනවජ්ජිතානි එකචත්තාලීස, ආපායිකානං තානෙව ද්විහෙතුකවිපාකවජ්ජිතානි සත්තතිංස වීථිචිත්තානීති දට්ඨබ්බං।
bod:පුග්ගලානං වසෙන චිත්තප්පවත්තිභෙදො <b>පුග්ගලභෙදො</b>।
cen:පුග්ගලභෙදවණ්ණනා නිට්ඨිතා।
sub:භූමිවිභාගවණ්ණනා
bod:49:<b>සබ්බානිපි වීථිචිත්තානි උපලබ්භන්ති</b> ඡන්නං ද්වාරානං, සබ්බෙසඤ්ච පුග්ගලානං තත්ථ සම්භවතො। <b>යථාරහ</b>න්ති තංතංභවානුරූපං, තංතංපුග්ගලානුරූපඤ්ච।
bod:52:. ත්යාදිනා <pb M=.160/> ඝානවිඤ්ඤාණාදීනම්පි පටික්ඛෙපො හෙස්සතීති රූපාවචරභූමියං පටිඝජවනතදාරම්මණානෙව පටික්ඛිත්තානි। සබ්බත්ථාපීති කාමභවෙ, රූපභවෙ, අරූපභවෙ ච।
bod:54:<b>කාම</b>භවෙ යථාරහං වීථිමුත්තවජ්ජානි <b>අසීති වීථිචිත්තානි,</b> රූපභවෙ පටිඝද්වයඅට්ඨතදාරම්මණඝානාදිවිඤ්ඤාණඡක්කවීථිමුත්තකවසෙන පඤ්චවීසති වජ්ජෙත්වා සෙසානි ආවජ්ජනද්වයනවඅහෙතුකවිපාකතෙපඤ්ඤාසජවනවසෙන <b>චතුසට්ඨි, අරූපෙ</b> භවෙ තෙවීසතිකාමාවචරවිපාකපඨමමග්ගපඤ්චදසරූපාවචරපටිඝද්වයආරුප්පවිපාකකිරියමනොධාතුහසනවසෙන සත්තචත්තාලීස වජ්ජෙත්වා සෙසානි ඡබ්බීසති පරිත්තජවනඅට්ඨආරුප්පජවනසත්තලොකුත්තරජවනමනොද්වාරාවජ්ජනවසෙන <b>ද්වෙචත්තාලීස</b> චිත්තානි <b>ලබ්භරෙ</b> උපලබ්භන්ති।
bod:කෙචි <pb V=.147/> පන “රූපභවෙ අනිට්ඨාරම්මණාභාවතො ඉධාගතානංයෙව බ්රහ්මානං අකුසලවිපාකසම්භවොති තානි පරිහාපෙත්වා පඤ්චපරිත්තවිපාකෙහි සද්ධිං රූපභවෙ සට්ඨියෙව වීථිචිත්තානී”ති වදන්ති। ඉධ පන තත්ථ ඨත්වාපි ඉමං ලොකං පස්සන්තානං අනිට්ඨාරම්මණස්ස අසම්භවො න සක්කා වත්තුන්ති තෙහි සද්ධිංයෙව තත්ථ චතුසට්ඨි වුත්තානි। එවඤ්ච කත්වා වුත්තං <b>ධම්මානුසාරණියං</b> “යදා බ්රහ්මානො කාමාවචරං අනිට්ඨාරම්මණං ආලම්බන්ති, තදා තං සුගතියම්පි අකුසලවිපාකචක්ඛුසොතවිඤ්ඤාණමනොධාතුසන්තීරණානං උප්පත්ති සම්භවතී”ති।
bod:භූමිවසෙන විභාගො <b>භූමිවිභාගො</b>।
cen:භූමිවිභාගවණ්ණනා නිට්ඨිතා।
bod:55:<b>යථාසම්භව</b>න්ති තංතංද්වාරෙසු, තංතංභවෙසු වා සම්භවානුරූපතො। <b>යාවතායුක</b>න්ති පටිසන්ධිතො පරං භවනිකන්තිවසෙන පවත්තමනොද්වාරිකචිත්තවීථිතො පට්ඨාය චුතිචිත්තාවසානං <pb M=.161/>, තතො පුබ්බෙ පවත්තභවඞ්ගාවසානං වා අබ්බොච්ඡින්නා අසති නිරොධසමාපත්තියන්ති අධිප්පායො।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:වීථිපරිච්ඡෙදවණ්ණනා නිට්ඨිතා।
