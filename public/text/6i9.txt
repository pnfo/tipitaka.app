cha:1:චිත්තපරිච්ඡෙදවණ්ණනා
sub:භූමිභෙදචිත්තවණ්ණනා
bod:3:ඉදානි යස්මා විභාගවන්තානං ධම්මානං සභාවවිභාවනං විභාගෙන විනා න හොති, තස්මා යථාඋද්දිට්ඨානං අභිධම්මත්ථානං උද්දෙසක්කමෙන විභාගං දස්සෙතුං චිත්තං තාව භූමිජාතිසම්පයොගාදිවසෙන <pb M=.76/> විභජිත්වා නිද්දිසිතුමාරභන්තො ආහ <b>“තත්ථ චිත්තං තාවා”</b>ත්යාදි। <b>තාව</b>-සද්දො පඨමන්ති එතස්සත්ථෙ। යථාඋද්දිට්ඨෙසු චතූසු අභිධම්මත්ථෙසු පඨමං චිත්තං නිද්දිසීයතීති <pb V=.78/> අයඤ්හෙත්ථත්ථො। චත්තාරො විධා පකාරා අස්සාති <b>චතුබ්බිධං</b>। යස්මා පනෙතෙ චතුභුම්මකා ධම්මා අනුපුබ්බපණීතා, තස්මා හීනුක්කට්ඨුක්කට්ඨතරතමානුක්කමෙන තෙසං නිද්දෙසො කතො। තත්ථ කාමෙතීති කාමො, කාමතණ්හා, සා එත්ථ අවචරති ආරම්මණකරණවසෙනාති <b>කාමාවචරං</b>। කාමීයතීති වා කාමො, එකාදසවිධො කාමභවො, තස්මිං යෙභුය්යෙන අවචරතීති <b>කාමාවචරං</b>। යෙභුය්යෙන චරණස්ස හි අධිප්පෙතත්තා රූපාරූපභවෙසු පවත්තස්සාපි ඉමස්ස කාමාවචරභාවො උපපන්නො හොති। කාමභවොයෙව වා කාමො එත්ථ අවචරතීති කාමාවචරො, තත්ථ පවත්තම්පි චිත්තං නිස්සිතෙ නිස්සයවොහාරෙන <b>කාමාවචරං</b> “මඤ්චා උක්කුට්ඨිං කරොන්තී”ත්යාදීසු වියාති අලමතිවිසාරණියා කථාය। හොති චෙත්ථ –
gax:“කාමොවචරතීත්යෙත්ථ, කාමෙවචරතීති වා।
gae:ඨානූපචාරතො වාපි, තං කාමාවචරං භවෙ”ති॥
bod:<b>රූපාරූපාවචරෙ</b>සුපි එසෙව නයො යථාරහං දට්ඨබ්බො। උපාදානක්ඛන්ධසඞ්ඛාතලොකතො උත්තරති අනාසවභාවෙනාති <b>ලොකුත්තරං,</b> මග්ගචිත්තං। ඵලචිත්තං පන තතො උත්තිණ්ණන්ති <b>ලොකුත්තරං</b>। උභයම්පි වා සහ නිබ්බානෙන ලොකතො උත්තරං අධිකං යථාවුත්තගුණවසෙනෙවාති <b>ලොකුත්තරං</b>।
cen:භූමිභෙදචිත්තවණ්ණනා නිට්ඨිතා।
sub:අකුසලචිත්තවණ්ණනා
bod:4:ඉමෙසු පන චතූසු චිත්තෙසු කාමාවචරචිත්තස්ස කුසලාකුසලවිපාකකිරියභෙදෙන චතුබ්බිධභාවෙපි පාපාහෙතුකවජ්ජානං එකූනසට්ඨියා, එකනවුතියා වා චිත්තානං සොභනනාමෙන වොහාරකරණත්ථං “පාපාහෙතුකමුත්තානි <pb M=.77/> ‘සොභනානී’ති වුච්චරෙ”ති එවං වක්ඛමානනයස්ස අනුරූපතො පාපාහෙතුකෙයෙව පඨමං දස්සෙන්තො, තෙසු ච භවෙසු ගහිතපටිසන්ධිකස්ස සත්තස්ස ආදිතො වීථිචිත්තවසෙන ලොභසහගතචිත්තුප්පාදානමෙව සම්භවතො තෙයෙව පඨමං දස්සෙත්වා තදනන්තරං ද්විහෙතුකභාවසාමඤ්ඤෙන දොමනස්සසහගතෙ, තදනන්තරං එකහෙතුකෙ ච දස්සෙතුං <b>“සොමනස්සසහගත”</b>න්ත්යාදිනා <pb V=.79/> ලොභමූලං තාව වෙදනාදිට්ඨිසඞ්ඛාරභෙදෙන අට්ඨධා විභජිත්වා දස්සෙති।
bod:තත්ථ සුන්දරං මනො, තං වා එතස්ස අත්ථීති සුමනො, චිත්තං, තංසමඞ්ගිපුග්ගලො වා, තස්ස භාවො තස්මිං අභිධානබුද්ධීනං පවත්තිහෙතුතායාති සොමනස්සං, මානසිකසුඛවෙදනායෙතං අධිවචනං, තෙන සහගතං එකුප්පාදාදිවසෙන සංසට්ඨං, තෙන සහ එකුප්පාදාදිභාවං ගතන්ති වා <b>සොමනස්සසහගතං</b>। මිච්ඡා පස්සතීති දිට්ඨි। සාමඤ්ඤවචනස්සපි හි අත්ථප්පකරණාදිනා විසෙසවිසයතා හොතීති ඉධ මිච්ඡාදස්සනමෙව “දිට්ඨී”ති වුච්චති। දිට්ඨියෙව දිට්ඨිගතං “සඞ්ඛාරගතං ථාමගත”න්ත්යාදීසු විය ගත-සද්දස්ස තබ්භාවවුත්තිත්තා। ද්වාසට්ඨියා වා දිට්ඨීසු ගතං අන්තොගතං, දිට්ඨියා වා ගමනමත්තං න එත්ථ ගන්තබ්බො අත්තාදිකො කොචි අත්ථීති දිට්ඨිගතං, “ඉදමෙව සච්චං මොඝමඤ්ඤ”න්ති පවත්තො අත්තත්තනියාදිඅභිනිවෙසො, තෙන සමං එකුප්පාදාදීහි පකාරෙහි යුත්තන්ති <b>දිට්ඨිගතසම්පයුත්තං</b>। සඞ්ඛරොති චිත්තං තික්ඛභාවසඞ්ඛාතමණ්ඩනවිසෙසෙන සජ්ජෙති, සඞ්ඛරීයති වා තං එතෙන යථාවුත්තනයෙන සජ්ජීයතීති සඞ්ඛාරො, තත්ථ තත්ථ කිච්චෙ සංසීදමානස්ස චිත්තස්ස අනුබලප්පදානවසෙන අත්තනො වා පරෙසං වා පවත්තපුබ්බප්පයොගො, සො පන අත්තනො පුබ්බභාගප්පවත්තෙ චිත්තසන්තානෙ චෙව පරසන්තානෙ ච පවත්තතීති තන්නිබ්බත්තිතො චිත්තස්ස තික්ඛභාවසඞ්ඛාතො විසෙසොවිධ සඞ්ඛාරො, සො යස්ස නත්ථි තං අසඞ්ඛාරං <pb M=.78/>, තදෙව <b>අසඞ්ඛාරිකං</b>। සඞ්ඛාරෙන සහිතං <b>සසඞ්ඛාරිකං</b>। තථා ච වදන්ති –
gax:“පුබ්බප්පයොගසම්භූතො, විසෙසො චිත්තසම්භවී।
gae:සඞ්ඛාරො තංවසෙනෙත්ථ, හොත්යාසඞ්ඛාරිකාදිතා”ති॥
bod:අථ වා “සසඞ්ඛාරිකං අසඞ්ඛාරික”න්ති චෙතං කෙවලං සඞ්ඛාරස්ස භාවාභාවං සන්ධාය වුත්තං, න තස්ස සහප්පවත්තිසබ්භාවාභාවතොති භින්නසන්තානප්පවත්තිනොපි සඞ්ඛාරස්ස ඉදමත්ථිතාය තංවසෙන නිබ්බත්තං චිත්තං සඞ්ඛාරො අස්ස අත්ථීති <b>සසඞ්ඛාරිකං</b> “සලොමකො සපක්ඛකො”ත්යාදීසු විය සහ-සද්දස්ස විජ්ජමානත්ථපරිදීපනතො। තබ්බිපරීතං පන තදභාවතො වුත්තනයෙන <b>අසඞ්ඛාරිකං</b>। දිට්ඨිගතෙන විප්පයුත්තං විසංසට්ඨන්ති <b>දිට්ඨිගතවිප්පයුත්තං</b>। උපපත්තිතො යුත්තිතො ඉක්ඛති අනුභවති වෙදයමානාපි මජ්ඣත්තාකාරසණ්ඨිතියාති උපෙක්ඛා। සුඛදුක්ඛානං වා උපෙතා යුත්තා අවිරුද්ධා ඉක්ඛා <pb V=.80/> අනුභවනන්ති උපෙක්ඛා। සුඛදුක්ඛාවිරොධිතාය හෙසා තෙසං අනන්තරම්පි පවත්තති। <b>උපෙක්ඛාසහගත</b>න්ති ඉදං වුත්තනයමෙව।
bod:කස්මා පනෙත්ථ අඤ්ඤෙසුපි ඵස්සාදීසු සම්පයුත්තධම්මෙසු විජ්ජමානෙසු සොමනස්සසහගතාදිභාවොව වුත්තොති? සොමනස්සාදීනමෙව අසාධාරණභාවතො। ඵස්සාදයො හි කෙචි සබ්බචිත්තසාධාරණා, කෙචි කුසලාදිසාධාරණා, මොහාදයො ච සබ්බාකුසලසාධාරණාති න තෙහි සක්කා චිත්තං විසෙසෙතුං, සොමනස්සාදයො පන කත්ථචි චිත්තෙ හොන්ති, කත්ථචි න හොන්තීති පාකටොව තංවසෙන චිත්තස්ස විසෙසො। කස්මා පනෙතෙ කත්ථචි හොන්ති, කත්ථචි න හොන්තීති? කාරණස්ස සන්නිහිතාසන්නිහිතභාවතො। කිං පන නෙසං කාරණන්ති? වුච්චතෙසභාවතො, පරිකප්පතො වා හි ඉට්ඨාරම්මණං, සොමනස්සපටිසන්ධිකතා, අගම්භීරසභාවතා ච ඉධ සොමනස්සස්ස <pb M=.79/> කාරණං, ඉට්ඨමජ්ඣත්තාරම්මණං, උපෙක්ඛාපටිසන්ධිකතා, ගම්භීරසභාවතා ච උපෙක්ඛාය, දිට්ඨිවිපන්නපුග්ගලසෙවනා, සස්සතුච්ඡෙදාසයතා ච දිට්ඨියා, බලවඋතුභොජනාදයො පන පච්චයා අසඞ්ඛාරිකභාවස්සාති। තස්මා අත්තනො අනුරූපකාරණවසෙන නෙසං උප්පජ්ජනතො කත්ථචි චිත්තෙයෙව සම්භවොති සක්කා එතෙහි චිත්තස්ස විසෙසො පඤ්ඤාපෙතුන්ති। එවඤ්ච කත්වා නෙසං සතිපි මොහහෙතුකභාවෙ ලොභසහගතභාවොව නිගමනෙ වුත්තො।
bod:ඉමෙසං පන අට්ඨන්නම්පි අයමුප්පත්තික්කමො වෙදිතබ්බො। යදා හි “නත්ථි කාමෙසු ආදීනවො”ත්යාදිනා නයෙන මිච්ඡාදිට්ඨිං පුරක්ඛත්වා හට්ඨතුට්ඨො කාමෙ වා පරිභුඤ්ජති, දිට්ඨමඞ්ගලාදීනි වා සාරතො පච්චෙති සභාවතික්ඛෙනෙව අනුස්සාහිතෙන චිත්තෙන, තදා පඨමං අකුසලචිත්තමුප්පජ්ජති। යදා පන මන්දෙන සමුස්සාහිතෙන චිත්තෙන, තදා දුතියං। යදා පන මිච්ඡාදිට්ඨිං අපුරක්ඛත්වා කෙවලං හට්ඨතුට්ඨො මෙථුනං වා සෙවති, පරසම්පත්තිං වා අභිජ්ඣායති, පරභණ්ඩං වා හරති සභාවතික්ඛෙනෙව අනුස්සාහිතෙන චිත්තෙන, තදා තතියං। යදා පන මන්දෙන සමුස්සාහිතෙන චිත්තෙන, තදා චතුත්ථං। යදා පන කාමානං වා අසම්පත්තිං ආගම්ම, අඤ්ඤෙසං වා සොමනස්සහෙතූනං අභාවෙන චතූසුපි විකප්පෙසු සොමනස්සරහිතා හොන්ති, තදා සෙසානි චත්තාරි උපෙක්ඛාසහගතානි උප්පජ්ජන්තීති। <b>අට්ඨපී</b>ති පි-සද්දො සම්පිණ්ඩනත්ථො, තෙන වක්ඛමානනයෙන අකුසලකම්මපථෙසු නෙසං ලබ්භමානකම්මපථානුරූපතො පවත්තිභෙදං කාලදෙසසන්තානාරම්මණාදිභෙදෙන අනෙකවිධතම්පි සඞ්ගණ්හාති।
bod:5:දුට්ඨු <pb V=.81/> මනො, තං වා එතස්සාති දුම්මනො, තස්ස භාවො දොමනස්සං, මානසිකදුක්ඛවෙදනායෙතං අධිවචනං, තෙන <pb M=.80/> සහගතන්ති <b>දොමනස්සසහගතං</b>। ආරම්මණෙ පටිහඤ්ඤතීති <b>පටිඝො,</b> දොසො। චණ්ඩික්කසභාවතාය හෙස ආරම්මණං පටිහනන්තො විය පවත්තති। දොමනස්සසහගතස්ස වෙදනාවසෙන අභෙදෙපි අසාධාරණධම්මවසෙන චිත්තස්ස උපලක්ඛණත්ථං දොමනස්සග්ගහණං, පටිඝසම්පයුත්තභාවො පන උභින්නං එකන්තසහචාරිතා දස්සනත්ථං වුත්තොති දට්ඨබ්බං। දොමනස්සඤ්චෙත්ථ අනිට්ඨාරම්මණානුභවනලක්ඛණො වෙදනාක්ඛන්ධපරියාපන්නො එකො ධම්මො, පටිඝො චණ්ඩික්කසභාවො සඞ්ඛාරක්ඛන්ධපරියාපන්නො එකො ධම්මොති අයමෙතෙසං විසෙසො। එත්ථ ච යං කිඤ්චි අනිට්ඨාරම්මණං, නවවිධආඝාතවත්ථූනි ච දොමනස්සස්ස කාරණං, පටිඝස්ස කාරණඤ්චාති දට්ඨබ්බං। ද්වින්නං පන නෙසං චිත්තානං පාණාතිපාතාදීසු තික්ඛමන්දප්පවත්තිකාලෙ උප්පත්ති වෙදිතබ්බා। එත්ථාපි නිගමනෙ <b>පි</b>-සද්දස්ස අත්ථො වුත්තනයානුසාරෙන දට්ඨබ්බො।
bod:6:සභාවං විචිනන්තො තාය කිච්ඡති කිලමතීති විචිකිච්ඡා। අථ වා චිකිච්ඡිතුං දුක්කරතාය විගතා චිකිච්ඡා ඤාණප්පටිකාරො ඉමිස්සාති විචිකිච්ඡා, තාය සම්පයුත්තං <b>විචිකිච්ඡාසම්පයුත්තං</b>। උද්ධතස්ස භාවො උද්ධච්චං। උද්ධච්චස්ස සබ්බාකුසලසාධාරණභාවෙපි ඉධ සම්පයුත්තධම්මෙසු පධානං හුත්වා පවත්තතීති ඉදමෙව තෙන විසෙසෙත්වා වුත්තං। එවඤ්ච කත්වා ධම්මුද්දෙසපාළියං සෙසාකුසලෙසු උද්ධච්චං යෙවාපනකවසෙන වුත්තං, ඉධ පන “උද්ධච්චං උප්පජ්ජතී”ති සරූපෙනෙව දෙසිතං। හොන්ති චෙත්ථ –
gax:“සබ්බාකුසලයුත්තම්පි, උද්ධච්චං අන්තමානසෙ।
gae:බලවං ඉති තංයෙව, වුත්තමුද්ධච්චයොගතො॥
gax:“තෙනෙව හි මුනින්දෙන, යෙවාපනකනාමතො।
gae:වත්වා සෙසෙසු එත්ථෙව, තං සරූපෙන දෙසිත”න්ති॥
bod:ඉමානි <pb M=.81/> පන ද්වෙ චිත්තානි මූලන්තරවිරහතො අතිසම්මූළ්හතාය, සංසප්පනවික්ඛිපනවසෙන පවත්තවිචිකිච්ඡුද්ධච්චසමායොගෙන චඤ්චලතාය ච සබ්බත්ථාපි රජ්ජනදුස්සනරහිතානි උපෙක්ඛාසහගතානෙව පවත්තන්ති, තතොයෙව ච සභාවතික්ඛතාය උස්සාහෙතබ්බතාය අභාවතො සඞ්ඛාරභෙදොපි නෙසං නත්ථි। හොන්ති චෙත්ථ –
gax:“මූළ්හත්තා <pb V=.82/> චෙව සංසප්ප-වික්ඛෙපා චෙකහෙතුකං।
gae:සොපෙක්ඛං සබ්බදා නො ච, භින්නං සඞ්ඛාරභෙදතො॥
gax:“න හි තස්ස සභාවෙන, තික්ඛතුස්සාහනීයතා।
gae:අත්ථි සංසප්පමානස්ස, වික්ඛිපන්තස්ස සබ්බදා”ති॥
bod:මොහෙන මුය්හන්ති අතිසයෙන මුය්හන්ති මූලන්තරවිරහතොති මොමූහානි।
bod:7:ඉච්චෙවන්ත්යාදි යථාවුත්තානං ද්වාදසාකුසලචිත්තානං නිගමනං। තත්ථ <b>ඉති</b>-සද්දො වචනවචනීයසමුදායනිදස්සනත්ථො। <b>එවං</b>-සද්දො වචනවචනීයපටිපාටිසන්දස්සනත්ථො। නිපාතසමුදායො වා එස වචනවචනීයනිගමනාරම්භෙ। <b>ඉච්චෙවං</b> යථාවුත්තනයෙන <b>සබ්බථාපි</b> සොමනස්සුපෙක්ඛාදිට්ඨිසම්පයොගාදිනා පටිඝසම්පයොගාදිනා විචිකිච්ඡුද්ධච්චයොගෙනාති සබ්බෙනාපි සම්පයොගාදිආකාරෙන ද්වාදස අකුසලචිත්තානි <b>සමත්තානි</b> පරිනිට්ඨිතානි, සඞ්ගහෙත්වා වා අත්තානි ගහිතානි, වුත්තානීත්යත්ථො। තත්ථ කුසලපටිපක්ඛානි අකුසලානි මිත්තප්පටිපක්ඛො අමිත්තො විය, පටිපක්ඛභාවො ච කුසලාකුසලානං යථාක්කමං පහායකපහාතබ්බභාවෙන වෙදිතබ්බො।
bod:8:<b>අට්ඨධා</b>ත්යාදි සඞ්ගහගාථා। ලොභො ච සො සුප්පතිට්ඨිතභාවසාධනෙන මූලසදිසත්තා මූලඤ්ච, කං එතෙසන්ති <b>ලොභමූලානි</b> චිත්තානි වෙදනාදිභෙදතො <b>අට්ඨධා</b> සියුං <pb M=.82/>। තථා <b>දොසමූලානි</b> සඞ්ඛාරභෙදතො <b>ද්විධා। මොහමූලානි</b> සුද්ධො මොහොයෙව මූලමෙතෙසන්ති මොහමූලසඞ්ඛාතානි සම්පයොගභෙදතො <b>ද්වෙ චා</b>ති අකුසලා ද්වාදස සියුන්ත්යත්ථො।
cen:අකුසලචිත්තවණ්ණනා නිට්ඨිතා।
sub:අහෙතුකචිත්තවණ්ණනා
bod:9:එවං මූලභෙදතො තිවිධම්පි අකුසලං සම්පයොගාදිභෙදතො ද්වාදසධා විභජිත්වා ඉදානි <pb V=.83/> අහෙතුකචිත්තානි නිද්දිසන්තො තෙසං අකුසලවිපාකාදිවසෙන තිවිධභාවෙපි අකුසලානන්තරං අකුසලවිපාකෙයෙව චක්ඛාදිනිස්සයසම්පටිච්ඡනාදිකිච්චභෙදෙන සත්තධා විභජිතුං <b>“උපෙක්ඛාසහගතං චක්ඛුවිඤ්ඤාණ”</b>න්ත්යාදිමාහ। තත්ථ චක්ඛති විඤ්ඤාණාධිට්ඨිතං හුත්වා සමවිසමං ආචික්ඛන්තං විය හොතීති චක්ඛු। අථ වා චක්ඛති රූපං අස්සාදෙන්තං විය හොතීති චක්ඛු। චක්ඛතීති හි අයං සද්දො “මධුං චක්ඛති, බ්යඤ්ජනං චක්ඛතී”ත්යාදීසු විය අස්සාදනත්ථො හොති। තෙනාහ භගවා – “චක්ඛුං ඛො පන, මාගණ්ඩිය, රූපාරාමං රූපරතං රූපසම්මුදිත”න්ත්යාදි। යදි එවං “සොතං ඛො, මාගණ්ඩිය, සද්දාරාමං සද්දරතං සද්දසම්මුදිත”න්ත්යාදිවචනතො (ම॰ නි॰ 2.209) සොතාදීනම්පි සද්දාදිඅස්සාදනං අත්ථීති තෙසම්පි චක්ඛුසද්දාභිධෙය්යතා ආපජ්ජෙය්යාති? නාපජ්ජති නිරුළ්හත්තා, නිරුළ්හො හෙස චක්ඛු-සද්දො දට්ඨුකාමතානිදානකම්මජභූතප්පසාදලක්ඛණෙ චක්ඛුප්පසාදෙයෙව මයූරාදිසද්දා විය සකුණවිසෙසාදීසු, චක්ඛුනා සහවුත්තියා පන භමුකට්ඨිපරිච්ඡින්නො මංසපිණ්ඩොපි “චක්ඛූ”ති වුච්චති। <b>අට්ඨකථායං</b> පන අනෙකත්ථත්තා ධාතූනං චක්ඛති-සද්දස්ස විභාවනත්ථතාපි සම්භවතීති “චක්ඛති රූපං විභාවෙතීති චක්ඛූ”ති (විසුද්ධි॰ 2.510) වුත්තං। චක්ඛුස්මිං <pb M=.83/> විඤ්ඤාණං තන්නිස්සිතත්ථාති <b>චක්ඛුවිඤ්ඤාණං</b>। තථා හෙතං “චක්ඛුසන්නිස්සිතරූපවිජානනලක්ඛණ”න්ති (ධ॰ ස॰ අට්ඨ॰ 431; විසුද්ධි॰ 2.454) වුත්තං।
bod:එවං <b>සොතවිඤ්ඤාණා</b>දීසුපි යථාරහං දට්ඨබ්බං। <b>“තථා”</b>ති ඉමිනා උපෙක්ඛාසහගතභාවං අතිදිසති। විඤ්ඤාණාධිට්ඨිතං හුත්වා සුණාතීති <b>සොතං</b>। ඝායති ගන්ධොපාදානං කරොතීති <b>ඝානං</b>। ජීවිතනිමිත්තං රසො ජීවිතං, තං අව්හායති තස්මිං නින්නතායාති <b>ජිව්හා</b> නිරුත්තිනයෙන। කුච්ඡිතානං පාපධම්මානං ආයො පවත්තිට්ඨානන්ති <b>කායො</b>। කායින්ද්රියඤ්හි ඵොට්ඨබ්බග්ගහණසභාවත්තා තදස්සාදවසප්පවත්තානං, තම්මූලකානඤ්ච පාපධම්මානං විසෙසකාරණන්ති තෙසං පවත්තිට්ඨානං විය ගය්හති। සසම්භාරකායො වා කුච්ඡිතානං කෙසාදීනං ආයොති <b>කායො</b>। තංසහචරිතත්තා පන පසාදකායොපි තථා වුච්චති। දු කුච්ඡිතං හුත්වා ඛනති කායිකසුඛං, දුක්ඛමන්ති වා <b>දුක්ඛං</b>। දුක්කරමොකාසදානං එතස්සාති <b>දුක්ඛ”</b>න්තිපි අපරෙ। පඤ්චවිඤ්ඤාණග්ගහිතං රූපාදිආරම්මණං සම්පටිච්ඡති තදාකාරප්පවත්තියාති <b>සම්පටිච්ඡනං</b>। සම්මා තීරෙති යථාසම්පටිච්ඡිතං රූපාදිආරම්මණං වීමංසතීති <b>සන්තීරණං</b>। අඤ්ඤමඤ්ඤවිරුද්ධානං කුසලාකුසලානං පාකාති <b>විපාකා,</b> විපක්කභාවමාපන්නානං අරූපධම්මානමෙතං අධිවචනං। එවඤ්ච කත්වා කුසලාකුසලකම්මසමුට්ඨානානම්පි <pb V=.84/> කටත්තාරූපානං නත්ථි විපාකවොහාරො। අකුසලස්ස විපාකචිත්තානි <b>අකුසලවිපාකචිත්තානි</b>।
bod:10:සුඛයති කායචිත්තං, සුට්ඨු වා ඛනති කායචිත්තාබාධං, සුඛෙන ඛමිතබ්බන්ති වා <b>සුඛං</b>। “සුකරමොකාසදානං එතස්සාති <b>සුඛ”</b>න්ති අපරෙ। කස්මා පන යථා අකුසලවිපාකසන්තීරණං එකමෙව වුත්තං, එවමවත්වා කුසලවිපාකසන්තීරණං ද්විධා වුත්තන්ති? ඉට්ඨඉට්ඨමජ්ඣත්තාරම්මණවසෙන වෙදනාභෙදසම්භවතො। යදි එවං තත්ථාපි අනිට්ඨඅනිට්ඨමජ්ඣත්තාරම්මණවසෙන වෙදනාභෙදෙන භවිතබ්බන්ති? නයිදමෙවං අනිට්ඨාරම්මණෙ <pb M=.84/> උප්පජ්ජිතබ්බස්සපි දොමනස්සස්ස පටිඝෙන විනා අනුප්පජ්ජනතො, පටිඝස්ස ච එකන්තාකුසලසභාවස්ස අබ්යාකතෙසු අසම්භවතො। න හි භින්නජාතිකො ධම්මො භින්නජාතිකෙසු උපලබ්භති, තස්මා අත්තනා සමානයොගක්ඛමස්ස අසම්භවතො අකුසලවිපාකෙසු දොමනස්සං න සම්භවතීති තස්ස තංසහගතතා න වුත්තා। අථ වා යථා කොචි බලවතා පොථියමානො දුබ්බලපුරිසො තස්ස පටිප්පහරිතුං අසක්කොන්තො තස්මිං උපෙක්ඛකොව හොති, එවමෙව අකුසලවිපාකානං පරිදුබ්බලභාවතො අනිට්ඨාරම්මණෙපි දොමනස්සුප්පාදො නත්ථීති සන්තීරණං උපෙක්ඛාසහගතමෙව।
bod:චක්ඛුවිඤ්ඤාණාදීනි පන චත්තාරි උභයවිපාකානිපි වත්ථාරම්මණඝට්ටනාය දුබ්බලභාවතො අනිට්ඨෙ ඉට්ඨෙපි ච ආරම්මණෙ උපෙක්ඛාසහගතානෙව। තෙසඤ්හි චතුන්නම්පි වත්ථුභූතානි චක්ඛාදීනි උපාදාරූපානෙව, තථා ආරම්මණභූතානිපි රූපාදීනි, උපාදාරූපකෙන ච උපාදාරූපකස්ස සඞ්ඝට්ටනං අතිදුබ්බලං පිචුපිණ්ඩකෙන පිචුපිණ්ඩකස්ස ඵුසනං විය, තස්මා තානි සබ්බථාපි උපෙක්ඛාසහගතානෙව। කායවිඤ්ඤාණස්ස පන ඵොට්ඨබ්බසඞ්ඛාතභූතත්තයමෙව ආරම්මණන්ති තං කායප්පසාදෙ සඞ්ඝට්ටිතම්පි තං අතික්කමිත්වා තන්නිස්සයෙසු මහාභූතෙසු පටිහඤ්ඤති। භූතරූපෙහි ච භූතරූපානං සඞ්ඝට්ටනං බලවතරං අධිකරණිමත්ථකෙ පිචුපිණ්ඩකං ඨපෙත්වා කූටෙන පහටකාලෙ කූටස්ස පිචුපිණ්ඩකං අතික්කමිත්වා අධිකරණිග්ගහණං විය, තස්මා වත්ථාරම්මණඝට්ටනාය බලවභාවතො කායවිඤ්ඤාණං අනිට්ඨෙ දුක්ඛසහගතං, ඉට්ඨෙ සුඛසහගතන්ති। සම්පටිච්ඡනයුගළ්හං පන අත්තනා අසමානනිස්සයානං චක්ඛුවිඤ්ඤාණාදීනමනන්තරං උප්පජ්ජතීති සමානනිස්සයතො අලද්ධානන්තරපච්චයතාය සභාගූපත්ථම්භරහිතො විය පුරිසො නාතිබලවං සබ්බථාපි විසයරසමනුභවිතුං න සක්කොතීති සබ්බථාපි උපෙක්ඛාසහගතමෙව। වුත්තවිපරියායතො කුසලවිපාකසන්තීරණං ඉට්ඨඉට්ඨමජ්ඣත්තාරම්මණෙසු <pb M=.85/> සුඛොපෙක්ඛාසහගතන්ති। යදි එවං ආවජ්ජනද්වයස්ස <pb V=.85/> උපෙක්ඛාසම්පයොගං කස්මා වක්ඛති, නනු තම්පි සමානනිස්සයානන්තරං පවත්තතීති? සච්චං, තත්ථ පන පුරිමං පුබ්බෙ කෙනචි අග්ගහිතෙයෙව ආරම්මණෙ එකවාරමෙව පවත්තති, පච්ඡිමම්පි විසදිසචිත්තසන්තානපරාවත්තනවසෙන බ්යාපාරන්තරසාපෙක්ඛන්ති න සබ්බථාපි විසයරසමනුභවිතුං සක්කොති, තස්මා මජ්ඣත්තවෙදනාසම්පයුත්තමෙවාති। හොන්ති චෙත්ථ –
gax:“වත්ථාලම්බසභාවානං, භූතිකානඤ්හි ඝට්ටනං।
gae:දුබ්බලං ඉති චක්ඛාදි-චතුචිත්තමුපෙක්ඛකං॥
gax:“කායනිස්සයඵොට්ඨබ්බ-භූතානං ඝට්ටනාය තු।
gae:බලවත්තා න විඤ්ඤාණං, කායික මජ්ඣවෙදනං॥
gax:“සමානනිස්සයො යස්මා, නත්ථානන්තරපච්චයො।
gae:තස්මා දුබ්බලමාලම්බෙ, සොපෙක්ඛං සම්පටිච්ඡන”න්ති॥
bod:කුසලස්ස විපාකානි, සම්පයුත්තහෙතුවිරහතො අහෙතුකචිත්තානි චාති <b>කුසලවිපාකාහෙතුකචිත්තානි</b>। නිබ්බත්තකහෙතුවසෙන නිප්ඵන්නානිපි හෙතානි සම්පයුත්තහෙතුවසෙනෙව අහෙතුකවොහාරං ලභන්ති, ඉතරථා මහාවිපාකෙහි ඉමෙසං නානත්තාසම්භවතො। කිං පනෙත්ථ කාරණං යථා ඉධෙවං අකුසලවිපාකනිගමනෙ අහෙතුකග්ගහණං න කතන්ති? බ්යභිචාරාභාවතො। සති හි සම්භවෙ, බ්යභිචාරෙ ච විසෙසනං සාත්ථකං සියා। අකුසලවිපාකානං පන ලොභාදිසාවජ්ජධම්මවිපාකභාවෙන තබ්බිධුරෙහි, අලොභාදීහි සම්පයොගායොගතො, සයං අබ්යාකතනිරවජ්ජසභාවානං ලොභාදිඅකුසලධම්මසම්පයොගවිරොධතො ච නත්ථි කදාචිපි සහෙතුකතාය සම්භවොති අහෙතුකභාවාබ්යභිචාරතො <pb M=.86/> න තානි අහෙතුකසද්දෙන විසෙසිතබ්බානි।
bod:11:ඉදානි අහෙතුකාධිකාරෙ අහෙතුකකිරියචිත්තානිපි කිච්චභෙදෙන තිධා දස්සෙතුං <b>“උපෙක්ඛාසහගත”</b>න්ත්යාදි වුත්තං। චක්ඛාදිපඤ්චද්වාරෙ ඝට්ටිතමාරම්මණං ආවජ්ජෙති තත්ථ ආභොගං කරොති, චිත්තසන්තානං වා භවඞ්ගවසෙන පවත්තිතුං අදත්වා වීථිචිත්තභාවාය පරිණාමෙතීති <b>පඤ්චද්වාරාවජ්ජනං,</b> කිරියාහෙතුකමනොධාතුචිත්තං। ආවජ්ජනස්ස අනන්තරපච්චයභූතං භවඞ්ගචිත්තං මනොද්වාරං වීථිචිත්තානං පවත්තිමුඛභාවතො। තස්මිං දිට්ඨසුතමුතාදිවසෙන ආපාථමාගතමාරම්මණං ආවජ්ජෙති <pb V=.86/>, වුත්තනයෙන වා චිත්තසන්තානං පරිණාමෙතීති <b>මනොද්වාරාවජ්ජනං,</b> කිරියාහෙතුකමනොවිඤ්ඤාණධාතුඋපෙක්ඛාසහගතචිත්තං। ඉදමෙව ච පඤ්චද්වාරෙ යථාසන්තීරිතං ආරම්මණං වවත්ථපෙතීති වොට්ඨබ්බනන්ති ච වුච්චති। හසිතං උප්පාදෙතීති <b>හසිතුප්පාදං,</b> ඛීණාසවානං අනොළාරිකාරම්මණෙසු පහට්ඨාකාරමත්තහෙතුකං කිරියාහෙතුකමනොවිඤ්ඤාණධාතුසොමනස්සසහගතචිත්තං।
bod:12:<b>සබ්බථාපී</b>ති අකුසලවිපාකකුසලවිපාකකිරියභෙදෙන। <b>අට්ඨාරසා</b>ති ගණනපරිච්ඡෙදො। <b>අහෙතුකචිත්තානී</b>ති පරිච්ඡින්නධම්මනිදස්සනං।
cen:අහෙතුකචිත්තවණ්ණනා නිට්ඨිතා।
sub:සොභනචිත්තවණ්ණනා
bod:14:එවං ද්වාදසාකුසලඅහෙතුකාට්ඨාරසවසෙන සමතිංස චිත්තානි දස්සෙත්වා ඉදානි තබ්බිනිමුත්තානං සොභනවොහාරං ඨපෙතුං <b>“පාපාහෙතුකමුත්තානී”</b>ත්යාදි වුත්තං। අත්තනා අධිසයිතස්ස අපායාදිදුක්ඛස්ස පාපනතො පාපෙහි <pb M=.87/>, හෙතුසම්පයොගාභාවතො අහෙතුකෙහි ච මුත්තානි චතුවීසතිකාමාවචරපඤ්චතිංසමහග්ගතලොකුත්තරවසෙන එකූනසට්ඨිපරිමාණානි, අථ වා අට්ඨ ලොකුත්තරානි ඣානඞ්ගයොගභෙදෙන පච්චෙකං පඤ්චධා කත්වා <b>එකනවුතිපි</b> චිත්තානි සොභනගුණාවහනතො, අලොභාදිඅනවජ්ජහෙතුසම්පයොගතො ච <b>සොභනානීති වුච්චරෙ</b> කථීයන්ති।
sub:කාමාවචරසොභනචිත්තවණ්ණනා
bod:15:ඉදානි සොභනෙසු කාමාවචරානමෙව පඨමං උද්දිට්ඨත්තා තෙසුපි අබ්යාකතානං කුසලපුබ්බකත්තා පඨමං කාමාවචරකුසලං, තතො තබ්බිපාකං, තදනන්තරං තදෙකභූමිපරියාපන්නං කිරියචිත්තඤ්ච පච්චෙකං වෙදනාඤාණසඞ්ඛාරභෙදෙන අට්ඨධා දස්සෙතුං <b>“සොමනස්සසහගත”</b>න්ත්යාදි වුත්තං। තත්ථ ජානාති යථාසභාවං පටිවිජ්ඣතීති <b>ඤාණං</b>। සෙසං වුත්තනයමෙව। එත්ථ ච බලවසද්ධාය දස්සනසම්පත්තියා පච්චයපටිග්ගාහකාදිසම්පත්තියාති එවමාදීහි කාරණෙහි සොමනස්සසහගතතා, පඤ්ඤාසංවත්තනිකකම්මතො, අබ්යාපජ්ජලොකූපපත්තිතො, ඉන්ද්රියපරිපාකතො, කිලෙසදූරීභාවතො <pb V=.87/> ච ඤාණසම්පයුත්තතා, තබ්බිපරියායෙන උපෙක්ඛාසහගතතා චෙව ඤාණවිප්පයුත්තතා ච, ආවාසසප්පායාදිවසෙන කායචිත්තානං කල්ලභාවතො, පුබ්බෙ දානාදීසු කතපරිචයතාදීහි ච අසඞ්ඛාරිකතා, තබ්බිපරියායෙන සසඞ්ඛාරිකතා ච වෙදිතබ්බා।
bod:තත්ථ යදා පන යො දෙය්යධම්මපටිග්ගාහකාදිසම්පත්තිං, අඤ්ඤං වා සොමනස්සහෙතුං ආගම්ම හට්ඨපහට්ඨො “අත්ථි දින්න”න්ත්යාදිනයප්පවත්තං සම්මාදිට්ඨිං පුරක්ඛත්වා මුත්තචාගතාදිවසෙන අසංසීදන්තො අනුස්සාහිතො පරෙහි දානාදීනි පුඤ්ඤානි කරොති, තදාස්ස චිත්තං සොමනස්සසහගතං ඤාණසම්පයුත්තං අසඞ්ඛාරිකං හොති। යදා පන වුත්තනයෙනෙව හට්ඨතුට්ඨො සම්මාදිට්ඨිං <pb M=.88/> පුරක්ඛත්වාපි අමුත්තචාගතාදිවසෙන සංසීදමානො පරෙහි වා උස්සාහිතො කරොති, තදාස්ස තදෙව චිත්තං සසඞ්ඛාරිකං හොති। යදා පන ඤාතිජනස්ස පටිපත්තිදස්සනෙන ජාතපරිචයා බාලදාරකා භික්ඛූ දිස්වා සොමනස්සජාතා සහසා කිඤ්චිදෙව හත්ථගතං දදන්ති වා වන්දන්ති වා, තදා තෙසං තතියං චිත්තං උප්පජ්ජති। යදා පන “දෙථ, වන්දථා”ති ඤාතීහි උස්සාහිතා එවං පටිපජ්ජන්ති, තදා චතුත්ථං චිත්තං උප්පජ්ජති। යදා පන දෙය්යධම්මපටිග්ගාහකාදීනං අසම්පත්තිං, අඤ්ඤෙසං වා සොමනස්සහෙතූනං අභාවං ආගම්ම චතූසුපි විකප්පෙසු සොමනස්සරහිතා හොන්ති, තදා සෙසානි චත්තාරි උපෙක්ඛාසහගතානි උප්පජ්ජන්තීති। <b>අට්ඨපී</b>ති <b>පි</b>-සද්දෙන දසපුඤ්ඤකිරියාදිවසෙන අනෙකවිධතං සම්පිණ්ඩෙති। තථා හි වදන්ති –
gax:“කමෙන පුඤ්ඤවත්ථූහි, ගොචරාධිපතීහි ච।
gae:කම්මහීනාදිතො චෙව, ගණෙය්ය නයකොවිදො”ති॥
bod:ඉමානි හි අට්ඨ චිත්තානි දසපුඤ්ඤකිරියවත්ථුවසෙන පවත්තනතො පච්චෙකං දස දසාති කත්වා අසීති චිත්තානි හොන්ති, තානි ච ඡසු ආරම්මණෙසු පවත්තනතො පච්චෙකං ඡග්ගුණිතානි සාසීතිකානි චත්තාරි සතානි හොන්ති, අධිපතිභෙදෙන පන ඤාණවිප්පයුත්තානං චත්තාලීසාධිකද්විසතපරිමාණානං වීමංසාධිපතිසම්පයොගාභාවතො තානි තිණ්ණං අධිපතීනං වසෙන තිගුණිතානි වීසාධිකානි සත්තසතානි, තථා ඤාණසම්පයුත්තානි ච චතුන්නං අධිපතීනං වසෙන චතුග්ගුණිතානි සසට්ඨිකානි නව සතානීති එවං අධිපතිවසෙන සහස්සං සාසීතිකානි ච ඡ සතානි හොන්ති, තානි කායවචීමනොකම්මසඞ්ඛාතකම්මත්තිකවසෙන තිගුණිතානි චත්තාලීසාධිකානි පඤ්ච <pb V=.88/> සහස්සානි හොන්ති, තානි ච හීනමජ්ඣිමපණීතභෙදතො තිගුණිතානි වීසසතාධිකපන්නරසසහස්සානි හොන්ති। යං පන වුත්තං <b>ආචරියබුද්ධදත්තත්ථෙරෙන</b> –
gax:“සත්තරස <pb M=.89/> සහස්සානි, ද්වෙ සතානි අසීති ච।
gae:කාමාවචරපුඤ්ඤානි, භවන්තීති විනිද්දිසෙ”ති॥
bod:තං අධිපතිවසෙන ගණනපරිහානිං අනාදියිත්වා සොතපතිතවසෙන වුත්තන්ති දට්ඨබ්බං, කාලදෙසාදිභෙදෙන පන නෙසං භෙදො අප්පමෙය්යොව।
bod:කුච්ඡිතෙ (ධ॰ ස॰ අට්ඨ॰ 1) පාපධම්මෙ සලයන්ති කම්පෙන්ති විද්ධංසෙන්ති අපගමෙන්තීති වා කුසලානි। අථ වා කුච්ඡිතාකාරෙන සන්තානෙ සයනතො පවත්තනතො කුසසඞ්ඛාතෙ පාපධම්මෙ ලුනන්ති ඡින්දන්තීති කුසලානි। අථ වා කුච්ඡිතෙ පාපධම්මෙ සානතො තනුකරණතො ඔසානකරණතො වා කුසසඞ්ඛාතෙන ඤාණෙන, සද්ධාදිධම්මජාතෙන වා ලාතබ්බානි සහජාතඋපනිස්සයභාවෙන යථාරහං පවත්තෙතබ්බානීති කුසලානි, තානෙව යථාවුත්තත්ථෙන කාමාවචරානි කුසලචිත්තානි චාති <b>කාමාවචරකුසලචිත්තානි</b>।
bod:16:යථා පනෙතානි පුඤ්ඤකිරියවසෙන, කම්මද්වාරවසෙන, කම්මවසෙන, අධිපතිවසෙන ච පවත්තන්ති, නෙවං විපාකානි දානාදිවසෙන අප්පවත්තනතො, විඤ්ඤත්තිසමුට්ඨාපනාභාවතො, අවිපාකසභාවතො, ඡන්දාදීනි පුරක්ඛත්වා අප්පවත්තිතො ච, තස්මා තංවසෙන පරිහාපෙත්වා යථාරහං ගණනභෙදො යොජෙතබ්බො। ඉමානිපි ඉට්ඨඉට්ඨමජ්ඣත්තාරම්මණවසෙන යථාක්කමං සොමනස්සුපෙක්ඛාසහිතානි। පටිසන්ධාදිවසප්පවත්තියං කම්මස්ස බලවාබලවභාවතො, තදාරම්මණප්පවත්තියං යෙභුය්යෙන ජවනානුරූපතො, කදාචි තත්ථාපි කම්මානුරූපතො ච ඤාණසම්පයුත්තානි, ඤාණවිප්පයුත්තානි ච හොන්ති। යථාපයොගං විනා සප්පයොගඤ්ච යථාඋපට්ඨිතෙහි කම්මාදිපච්චයෙහි උතුභොජනාදිසප්පායාසප්පායවසෙන අසඞ්ඛාරිකසසඞ්ඛාරිකානි।
bod:17:කිරියචිත්තානම්පි <pb M=.90/> කුසලෙ වුත්තනයෙන යථාරහං සොමනස්සසහගතාදිතා වෙදිතබ්බා।
bod:18:<b>සහෙතුකකාමාවචරකුසලවිපාකකිරියචිත්තානී</b>ති එත්ථ <b>සහෙතුකග්ගහණං</b> විපාකකිරියාපෙක්ඛං <pb V=.89/> විසෙසනං කුසලස්ස එකන්තසහෙතුකත්තා। හොති හි යථාලාභයොජනා, “සක්ඛරකථලම්පි මච්ඡගුම්බම්පි චරන්තම්පි තිට්ඨන්තම්පී”ත්යාදීසු (දී॰ නි॰ 1.249) විය සක්ඛරකථලස්ස චරණායොගතො මච්ඡගුම්බාපෙක්ඛාය චරණකිරියා යොජීයතීති।
bod:19:සහෙතුකාමාවචරපුඤ්ඤපාකකිරියා වෙදනාඤාණසඞ්ඛාරභෙදෙන පච්චෙකං වෙදනාභෙදතො දුවිධත්තා, ඤාණභෙදතො චතුබ්බිධත්තා, සඞ්ඛාරභෙදතො අට්ඨවිධත්තා ච සම්පිණ්ඩෙත්වා චතුවීසති මතාති යොජනා। නනු ච වෙදනාභෙදො තාව යුත්තො තාසං භින්නසභාවත්තා। ඤාණසඞ්ඛාරභෙදො පන කථන්ති? ඤාණසඞ්ඛාරානං භාවාභාවකතොපි භෙදො ඤාණසඞ්ඛාරකතොව යථා වස්සකතො සුභික්ඛො දුබ්භික්ඛොති, තස්මා ඤාණසඞ්ඛාරකතො භෙදො ඤාණසඞ්ඛාරභෙදොති න එත්ථ කොචි විරොධොති।
bod:20:ඉදානි සබ්බානිපි කාමාවචරචිත්තානි සම්පිණ්ඩෙත්වා දස්සෙතුං <b>“කාමෙ තෙවීසා”</b>ත්යාදි වුත්තං। <b>කාමෙ</b> භවෙ සත්ත අකුසලවිපාකානි, සහෙතුකාහෙතුකානි සොළස කුසලවිපාකානීති එවං තෙවීසති විපාකානි ද්වාදස අකුසලානි, අට්ඨ කුසලානීති <b>පුඤ්ඤාපුඤ්ඤානි වීසති</b> අහෙතුකා තිස්සො සහෙතුකා අට්ඨාති <b>එකාදස කිරියා චා</b>ති <b>සබ්බථාපි</b> කුසලාකුසලවිපාකකිරියානං අන්තොගධභෙදෙන <b>චතුපඤ්ඤාසෙව</b> කාලදෙසසන්තානාදිභෙදෙන අනෙකවිධභාවෙපීත්යත්ථො।
cen:කාමාවචරසොභනචිත්තවණ්ණනා නිට්ඨිතා।
sub:රූපාවචරචිත්තවණ්ණනා
bod:21:ඉදානි <pb M=.91/> තදනන්තරුද්දිට්ඨස්ස රූපාවචරස්ස නිද්දෙසක්කමො අනුප්පත්තොති තස්ස ඣානඞ්ගයොගභෙදෙන පඤ්චධා විභාගං දස්සෙතුං <b>“විතක්ක…පෙ॰… සහිත”</b>න්ත්යාදිමාහ। විතක්කො ච විචාරො ච පීති ච සුඛඤ්ච එකග්ගතා චාති ඉමෙහි සහිතං <b>විතක්කවිචාරපීතිසුඛෙකග්ගතාසහිතං</b>। තත්ථ ආරම්මණං විතක්කෙති සම්පයුත්තධම්මෙ අභිනිරොපෙතීති <b>විතක්කො,</b> සො සහජාතානං ආරම්මණාභිනිරොපනලක්ඛණො, යථා හි කොචි ගාමවාසී පුරිසො රාජවල්ලභං සම්බන්ධිනං මිත්තං වා නිස්සාය රාජගෙහං අනුපවිසති, එවං විතක්කං නිස්සාය චිත්තං ආරම්මණං ආරොහති। යදි එවං කථං අවිතක්කං චිත්තං ආරම්මණං ආරොහතීති? තම්පි විතක්කබලෙනෙව <pb V=.90/> අභිනිරොහති। යථා හි සො පුරිසො පරිචයෙන තෙන විනාපි නිරාසඞ්කො රාජගෙහං පවිසති, එවං පරිචයෙන විතක්කෙන විනාපි අවිතක්කං චිත්තං ආරම්මණං අභිනිරොහති। <b>පරිචයො</b>ති චෙත්ථ සවිතක්කචිත්තස්ස සන්තානෙ අභිණ්හප්පවත්තිවසෙන නිබ්බත්තා චිත්තභාවනා। අපි චෙත්ථ පඤ්චවිඤ්ඤාණං අවිතක්කම්පි වත්ථාරම්මණසඞ්ඝට්ටනබලෙන, දුතියජ්ඣානාදීනි ච හෙට්ඨිමභාවනාබලෙන අභිරොහන්ති।
bod:ආරම්මණෙ තෙන චිත්තං විචරතීති <b>විචාරො</b>। සො ආරණනුමජ්ජනලක්ඛණො। තථා හෙස “අනුසන්ධානතා”ති (ධ॰ ස॰ 8) නිද්දිට්ඨො। එත්ථ ච විචාරතො ඔළාරිකට්ඨෙන, තස්සෙව පුබ්බඞ්ගමට්ඨෙන ච පඨමඝණ්ටාභිඝාතො විය චෙතසො පඨමාභිනිපාතො විතක්කො, අනුරවො විය අනුසඤ්චරණං විචාරො। විප්ඵාරවාචෙත්ථ විතක්කො චිත්තස්ස පරිප්ඵන්දනභූතො, ආකාසෙ උප්පතිතුකාමස්ස සකුණස්ස පක්ඛවික්ඛෙපො විය, පදුමාභිමුඛපාතො විය ච ගන්ධානුබන්ධචෙතසා භමරස්ස, සන්තවුත්ති විචාරො චිත්තස්ස නාතිපරිප්ඵන්දනභූතො, ආකාසෙ උප්පතිතස්ස <pb M=.92/> සකුණස්ස පක්ඛප්පසාරණං විය, පදුමස්ස උපරිභාගෙ පරිබ්භමනං විය ච පදුමාභිමුඛපතිතස්ස භමරස්ස।
bod:පිනයති කායචිත්තං තප්පෙති, වඩ්ඪෙතීති වා <b>පීති,</b> සා සම්පියායනලක්ඛණා, ආරම්මණං කල්ලතො ගහණලක්ඛණාති වුත්තං හොති, සම්පයුත්තධම්මෙ සුඛයතීති <b>සුඛං,</b> තං ඉට්ඨානුභවනලක්ඛණං සුභොජනරසස්සාදකො රාජා විය। තත්ථ ආරම්මණප්පටිලාභෙ පීතියා විසෙසො පාකටො කන්තාරඛින්නස්ස වනන්තොදකදස්සනෙ විය, යථාලද්ධස්ස අනුභවනෙ සුඛස්ස විසෙසො පාකටො යථාදිට්ඨඋදකස්ස පානාදීසු වියාති। නානාරම්මණවික්ඛෙපාභාවෙන එකං ආරම්මණං අග්ගං ඉමස්සාති එකග්ගං, චිත්තං, තස්ස භාවො <b>එකග්ගතා,</b> සමාධි। සො අවික්ඛෙපලක්ඛණො। තස්ස හි වසෙන සසම්පයුත්තං චිත්තං අවික්ඛිත්තං හොති।
bod:පඨමඤ්ච දෙසනාක්කමතො චෙව උප්පත්තික්කමතො ච ආදිභූතත්තා තං ඣානඤ්ච ආරම්මණූපනිජ්ඣානතො, පච්චනීකඣාපනතො චාති පඨමජ්ඣානං, විතක්කාදිපඤ්චකං। ඣානඞ්ගසමුදායෙ යෙව හි ඣානවොහාරො නෙමිආදිඅඞ්ගසමුදායෙ රථවොහාරො විය, තථා හි වුත්තං <b>විභඞ්ගෙ</b> “ඣානන්ති විතක්කො විචාරො පීති සුඛං චිත්තස්සෙකග්ගතා”ති (විභ॰ 569)। පඨමජ්ඣානෙන සම්පයුත්තං කුසලචිත්තං <b>පඨමජ්ඣානකුසලචිත්තං</b>।
bod:කස්මා <pb V=.91/> පන අඤ්ඤෙසු ඵස්සාදීසු සම්පයුත්තධම්මෙසු විජ්ජමානෙසු ඉමෙයෙව පඤ්ච ඣානඞ්ගවසෙන වුත්තාති? වුච්චතෙ – උපනිජ්ඣානකිච්චවන්තතාය, කාමච්ඡන්දාදීනං උජුපටිපක්ඛභාවතො ච। විතක්කො හි ආරම්මණෙ චිත්තං අභිනිරොපෙති। විචාරො අනුප්පබන්ධෙති, පීති චස්ස පීනනං, සුඛඤ්ච උපබ්රූහනං කරොති, අථ නං සසම්පයුත්තධම්මං එතෙහි අභිනිරොපනානුප්පබන්ධනපීනනඋපබ්රූහනෙහි අනුග්ගහිතා එකග්ගතා සමාධානකිච්චෙන <pb M=.93/> අත්තානං අනුවත්තාපෙන්තී එකත්තාරම්මණෙ සමං, සම්මා ච ආධියති। ඉන්ද්රියසමතාවසෙන සමං පටිපක්ඛධම්මානං දූරීභාවෙන ලීනුද්ධච්චාභාවෙන සම්මා ච ඨපෙතීති එවමෙතෙ සමෙව උපනිජ්ඣානකිච්චං ආවෙණිකං। කාමච්ඡන්දාදිපටිපක්ඛභාවෙ පන සමාධි කාමච්ඡන්දස්ස පටිපක්ඛො රාගප්පණිධියා උජුපච්චනීකභාවතො। කාමච්ඡන්දවසෙන හි නානාරම්මණෙහි පලොභිතස්ස පරිබ්භමන්තස්ස චිත්තස්ස සමාධානං එකග්ගතාය හොති। පීති බ්යාපාදස්ස පාමොජ්ජසභාවත්තා। විතක්කො ථිනමිද්ධස්ස යොනිසො සඞ්කප්පනවසෙන සවිප්ඵාරප්පවත්තිතො සුඛං අවූපසමානුතාපසභාවස්ස උද්ධච්චකුක්කුච්චස්ස වූපසන්තසීතලසභාවත්තා। විචාරො විචිකිච්ඡාය ආරම්මණෙ අනුමජ්ජනවසෙන පඤ්ඤාපතිරූපසභාවත්තා। එවං උපනිජ්ඣානකිච්චවන්තතාය, කාමච්ඡන්දාදීනං උජුපටිපක්ඛභාවතො ච ඉමෙයෙව පඤ්ච ඣානඞ්ගභාවෙන වවත්ථිතාති। යථාහු –
gax:“උපනිජ්ඣානකිච්චත්තා, කාමාදිපටිපක්ඛතො।
gae:සන්තෙසුපි ච අඤ්ඤෙසු, පඤ්චෙව ඣානසඤ්ඤිතා”ති॥
bod:උපෙක්ඛා පනෙත්ත සන්තවුත්තිසභාවත්තා සුඛෙව අන්තොගධාති දට්ඨබ්බං। තෙනාහු –
gae:“උපෙක්ඛා සන්තවුත්තිත්තා, සුඛමිච්චෙව භාසිතා”ති॥ (විභ॰ අට්ඨ॰ 232; විසුද්ධි॰ 2.644)।
bod:පහානඞ්ගාදිවසෙන පනස්ස විසෙසො උපරි ආවි භවිස්සති, තථා අරූපාවචරලොකුත්තරෙසුපි ලබ්භමානකවිසෙසො। අථෙත්ථ කාමාවචරකුසලෙසු විය සඞ්ඛාරභෙදො කස්මා න ගහිතො। ඉදම්පි හි කෙවලං සමථානුයොගවසෙන පටිලද්ධං සසඞ්ඛාරිකං, මග්ගාධිගමවසෙන පටිලද්ධං අසඞ්ඛාරිකන්ති සක්කා වත්තුන්ති? නයිදමෙවං මග්ගාධිගමවසෙනසත්තිතො <pb V=.92/> පටිලද්ධස්සාපි අපරභාගෙ පරිකම්මවසෙනෙව උප්පජ්ජනතො, තස්මා සබ්බස්සපි ඣානස්ස පරිකම්මසඞ්ඛාතපුබ්බාභිසඞ්ඛාරෙන <pb M=.94/> විනා කෙවලං අධිකාරවසෙන අනුප්පජ්ජනතො “අසඞ්ඛාරික”න්තිපි, අධිකාරෙන ච විනා කෙවලං පරිකම්මාභිසඞ්ඛාරෙනෙව අනුප්පජ්ජනතො “සසඞ්ඛාරික”න්තිපි න සක්කා වත්තුන්ති। අථ වා පුබ්බාභිසඞ්ඛාරවසෙනෙව උප්පජ්ජමානස්ස න කදාචි අසඞ්ඛාරිකභාවො සම්භවතීති “අසඞ්ඛාරික”න්ති ච බ්යභිචාරාභාවතො “සසඞ්ඛාරික”න්ති ච න වුත්තන්ති।
bod:පි-සද්දෙන චෙත්ථ චතුක්කපඤ්චකනයවසෙන සුද්ධිකනවකො, තඤ්ච දුක්ඛප්පටිපදාදන්ධාභිඤ්ඤාදුක්ඛප්පටිපදාඛිප්පාභිඤ්ඤාසුඛප්පටිපදාදන්ධාභිඤ්ඤාසුඛප්පටිපදාඛිප්පාභිඤ්ඤාවසෙන පටිපදාචතුක්කෙන යොජෙත්වා දෙසිතත්තා චත්තාරො නවකා, පරිත්තං පරිත්තාරම්මණං, පරිත්තං අප්පමාණාරම්මණං, අප්පමාණං පරිත්තාරම්මණං, අප්පමාණං අප්පමාණාරම්මණන්ති ආරම්මණචතුක්කෙන යොජිතත්තා චත්තාරො නවකා, “දුක්ඛප්පටිපදං දන්ධාභිඤ්ඤං පරිත්තං පරිත්තාරම්මණං, දුක්ඛප්පටිපදං දන්ධාභිඤ්ඤං පරිත්තං අප්පමාණාරම්මණ”න්ත්යාදිනා ආරම්මණප්පටිපදාමිස්සකනයවසෙන සොළස නවකාති පඤ්චවීසති නවකාති එවමාදිභෙදං සඞ්ගණ්හාති।
bod:22:ඣානවිසෙසෙන නිබ්බත්තිතවිපාකො එකන්තතො තංතංඣානසදිසොවාති විපාකං ඣානසදිසමෙව විභත්තං। ඉමමෙව හි අත්ථං දීපෙතුං භගවතා විපාකනිද්දෙසෙපි කුසලං උද්දිසිත්වාව තදනන්තරං මහග්ගතලොකුත්තරවිපාකා විභත්තා।
bod:25:රූපාවචරමානසං <b>ඣානභෙදෙන</b> පඤ්චහි චතූහි තීහි ද්වීහි පුන ද්වීහි ඣානඞ්ගෙහි සම්පයොගභෙදෙන <b>පඤ්චධා</b> පඤ්චඞ්ගිකං චතුරඞ්ගිකං තිවඞ්ගිකං දුවඞ්ගිකං පුන දුවඞ්ගිකන්ති පඤ්චවිධං හොති අවිසෙසෙන, පුන තං පුඤ්ඤපාකකිරියානං පච්චෙකං පඤ්චන්නං පඤ්චන්නං භෙදා පඤ්චදසධා භවෙත්යත්ථො।
cen:රූපාවචරචිත්තවණ්ණනා නිට්ඨිතා।
sub:අරූපාවචරචිත්තවණ්ණනා
bod:26:ඉදානි <pb M=.95/> <pb V=.93/> අරූපාවචරං ආරම්මණභෙදෙන චතුධා විභජිත්වා දස්සෙන්තො ආහ <b>“ආකාසානඤ්චායතනා”</b>තිආදි। තත්ථ උප්පාදාදිඅන්තරහිතතාය නාස්ස අන්තොති අනන්තං, ආකාසඤ්ච තං අනන්තඤ්චාති ආකාසානන්තං, කසිණුග්ඝාටිමාකාසො। “අනන්තාකාස”න්ති ච වත්තබ්බෙ “අග්යාහිතො”ත්යාදීසු විය විසෙසනස්ස පරනිපාතවසෙන “ආකාසානන්ත”න්ති වුත්තං। ආකාසානන්තමෙව ආකාසානඤ්චං සකත්ථෙ භාවපච්චයවසෙන। ආකාසානඤ්චමෙව ආයතනං සසම්පයුත්තධම්මස්ස ඣානස්ස අධිට්ඨානට්ඨෙන දෙවානං දෙවායතනං වියාති ආකාසානඤ්චායතනං। තස්මිං අප්පනාප්පත්තං පඨමාරුප්පජ්ඣානම්පි ඉධ “ආකාසානඤ්චායතන”න්ති වුත්තං යථා පථවීකසිණාරම්මණං ඣානං “පථවීකසිණ”න්ති। අථ වා ආකාසානඤ්චං ආයතනං අස්සාති ආකාසානඤ්චායතනං, ඣානං, තෙන සම්පයුත්තං කුසලචිත්තං <b>ආකාසානඤ්චායතනකුසලචිත්තං</b>।
bod:විඤ්ඤාණමෙව අනන්තං විඤ්ඤාණානන්තං, පඨමාරුප්පවිඤ්ඤාණං। තඤ්හි උප්පාදාදිඅන්තවන්තම්පි අනන්තාකාසෙ පවත්තනතො අත්තානං ආරබ්භ පවත්තාය භාවනාය උප්පාදාදිඅන්තං අග්ගහෙත්වා අනන්තතො ඵරණවසෙන පවත්තනතො ච “අනන්ත”න්ති වුච්චති। විඤ්ඤාණානන්තමෙව විඤ්ඤාණඤ්චං ආකාරස්ස රස්සත්තං, න-කාරස්ස ලොපඤ්ච කත්වා। දුතියාරුප්පවිඤ්ඤාණෙන වා අඤ්චිතබ්බං පාපුණිතබ්බන්ති විඤ්ඤාණඤ්චං, තදෙව ආයතනං දුතියාරුප්පස්ස අධිට්ඨානත්තාති <b>විඤ්ඤාණඤ්චායතනං</b>। සෙසං පුරිමසමං।
bod:නාස්ස <pb M=.96/> පඨමාරුප්පස්ස කිඤ්චනං අප්පමත්තකං අන්තමසො භඞ්ගමත්තම්පි අවසිට්ඨං අත්ථීති අකිඤ්චනං, තස්ස භාවො <b>ආකිඤ්චඤ්ඤං,</b> පඨමාරුප්පවිඤ්ඤාණාභාවො। තදෙව ආයතනන්ත්යාදි පුරිමසදිසං।
bod:ඔළාරිකාය සඤ්ඤාය අභාවතො, සුඛුමාය ච සඤ්ඤාය අත්ථිතාය නෙවස්ස සසම්පයුත්තධම්මස්ස සඤ්ඤා අත්ථි, නාපි අසඤ්ඤං අවිජ්ජමානසඤ්ඤන්ති නෙවසඤ්ඤානාසඤ්ඤං, චතුත්ථාරුප්පජ්ඣානං। දීඝං කත්වා පන “නෙවසඤ්ඤානාසඤ්ඤ”න්ති වුත්තං। නෙවසඤ්ඤානාසඤ්ඤමෙව ආයතනං මනායතනධම්මායතනපරියාපන්නත්තාති නෙවසඤ්ඤානාසඤ්ඤායතනං। අථ වා සඤ්ඤාව විපස්සනාය ගොචරභාවං ගන්ත්වා නිබ්බෙදජනනසඞ්ඛාතස්ස පටුසඤ්ඤාකිච්චස්ස අභාවතො නෙවසඤ්ඤා ච <pb V=.94/> උණ්හොදකෙ තෙජොධාතු විය සඞ්ඛාරාවසෙසසුඛුමභාවෙන විජ්ජමානත්තා න අසඤ්ඤාති නෙවසඤ්ඤානාසඤ්ඤා, සා එව ආයතනං ඉමස්ස සසම්පයුත්තධම්මස්ස ඣානස්ස නිස්සයාදිභාවතොති නෙවසඤ්ඤානාසඤ්ඤායතනං। සඤ්ඤාවසෙන චෙත්ථ ඣානූපලක්ඛණං නිදස්සනමත්තං। වෙදනාදයොපි හි තස්මිං ඣානෙ නෙවවෙදනානාවෙදනාදිකායෙවාති। නෙවසඤ්ඤානාසඤ්ඤායතනෙන සම්පයුත්තං කුසලචිත්තං <b>නෙවසඤ්ඤානාසඤ්ඤායතනකුසලචිත්තං</b>। <b>පි</b>-සද්දෙන චෙත්ථ ආරම්මණප්පටිපදාමිස්සකනයවසෙන සොළසක්ඛත්තුකදෙසනං (ධ॰ ස॰ 265-268), අඤ්ඤම්පි ච <b>පාළියං</b> ආගතනයභෙදං සඞ්ගණ්හාති।
bod:30:ආරම්මණානං අතික්කමිතබ්බානං, කසිණාකාසවිඤ්ඤාණතදභාවසඞ්ඛාතානං ආලම්බිතබ්බානඤ්ච ආකාසාදිචතුන්නං ගොචරානං පභෙදෙන ආරුප්පමානසං චතුබ්බිධං හොති। තඤ්හි යථාක්කමං පඤ්චමජ්ඣානාරම්මණං කසිණනිමිත්තං අතික්කම්ම තදුග්ඝාටෙන ලද්ධං ආකාසමාලම්බිත්වා තම්පි අතික්කම්ම තත්ථ පවත්තං විඤ්ඤාණමාලම්බිත්වා තම්පි අතික්කම්ම තදභාවභූතං අකිඤ්චනභාවමාලම්බිත්වා තම්පි අතික්කම්ම තත්ථ පවත්තං තතියාරුප්පවිඤ්ඤාණමාලම්බිත්වා <pb M=.97/> පවත්තති, න පන රූපාවචරකුසලං විය පුරිමපුරිමඅඞ්ගාතික්කමවසෙන පුරිමපුරිමස්සාපි ආරම්මණං ගහෙත්වා। තෙනාහු ආචරියා –
gax:“ආරම්මණාතික්කමතො, චතස්සොපි භවන්තිමා।
gae:අඞ්ගාතික්කමමෙතාසං, න ඉච්ඡන්ති විභාවිනො”ති। (ධ॰ ස॰ අට්ඨ॰ 268)।
cen:අරූපාවචරචිත්තවණ්ණනා නිට්ඨිතා।
cen:සොභනචිත්තවණ්ණනා නිට්ඨිතා।
sub:ලොකුත්තරචිත්තවණ්ණනා
bod:31:ඉදානි ලොකුත්තරකුසලං චතුමග්ගයොගතො, ඵලඤ්ච තදනුරූපප්පවත්තියා චතුධා විභජිත්වා දස්සෙතුං <b>“සොතාපත්තිමග්ගචිත්ත”</b>න්ත්යාදි වුත්තං। නිබ්බානං පතිසවනතො උපගමනතො, නිබ්බානමහාසමුද්දනින්නතාය <pb V=.95/> සොතසදිසත්තා වා “සොතො”ති වුච්චති අරියො අට්ඨඞ්ගිකො මග්ගො, තස්ස ආපත්ති ආදිතො පජ්ජනං පාපුණනං පඨමසමන්නාගමො සොතාපත්ති ආ-උපසග්ගස්ස ආදිකම්මනි පවත්තනතො। නිබ්බානං මග්ගෙති, නිබ්බානත්ථිකෙහි වා මග්ගීයති, කිලෙසෙ මාරෙන්තො ගච්ඡතීති වා මග්ගො, තෙන සම්පයුත්තං චිත්තං මග්ගචිත්තං, සොතාපත්තියා ලද්ධං මග්ගචිත්තං <b>සොතාපත්තිමග්ගචිත්තං</b>। අථ වා අරියමග්ගසොතස්ස ආදිතො පජ්ජනං එතස්සාති සොතාපත්ති, පුග්ගලො, තස්ස මග්ගො සොතාපත්තිමග්ගො, තෙන සම්පයුත්තං චිත්තං <b>සොතාපත්තිමග්ගචිත්තං</b>।
bod:සකිං එකවාරං පටිසන්ධිවසෙන ඉමං මනුස්සලොකං ආගච්ඡතීති සකදාගාමී, ඉධ පත්වා ඉධ පරිනිබ්බායී, තත්ථ පත්වා තත්ථ පරිනිබ්බායී, ඉධ පත්වා තත්ථ පරිනිබ්බායී, තත්ථ පත්වා ඉධ පරිනිබ්බායී, ඉධ පත්වා තත්ථ නිබ්බත්තිත්වා ඉධ පරිනිබ්බායීති පඤ්චසු සකදාගාමීසු පඤ්චමකො ඉධාධිප්පෙතො। සො හි ඉතො <pb M=.98/> ගන්ත්වා පුන සකිං ඉධ ආගච්ඡතීති। තස්ස මග්ගො සකදාගාමිමග්ගො। කිඤ්චාපි මග්ගසමඞ්ගිනො තථාගමනාසම්භවතො ඵලට්ඨොයෙව සකදාගාමී නාම, තස්ස පන කාරණභූතො පුරිමුප්පන්නො මග්ගො මග්ගන්තරාවච්ඡෙදනත්ථං ඵලට්ඨෙන විසෙසෙත්වා වුච්චති “සකදාගාමිමග්ගො”ති। එවං අනාගාමිමග්ගොති। සකදාගාමිමග්ගෙන සම්පයුත්තං චිත්තං <b>සකදාගාමිමග්ගචිත්තං</b>।
bod:පටිසන්ධිවසෙන ඉමං කාමධාතුං න ආගච්ඡතීති අනාගාමී, තස්ස මග්ගො අනාගාමිමග්ගො, තෙන සම්පයුත්තං චිත්තං <b>අනාගාමිමග්ගචිත්තං</b>। අග්ගදක්ඛිණෙය්යභාවෙන පූජාවිසෙසං අරහතීති අරහා, අථ වා කිලෙසසඞ්ඛාතා අරයො, සංසාරචක්කස්ස වා අරා කිලෙසා හතා අනෙනාති අරහා, පාපකරණෙ රහාභාවතො වා අරහා, අට්ඨමකො අරියපුග්ගලො, තස්ස භාවො අරහත්තං, චතුත්ථඵලස්සෙතං අධිවචනං, තස්ස ආගමනභූතො මග්ගො අරහත්තමග්ගො, තෙන සම්පයුත්තං චිත්තං <b>අරහත්තමග්ගචිත්තං</b>।
bod:<b>පි</b>-සද්දෙන එකෙකස්ස මග්ගස්ස නයසහස්සවසෙන චතුන්නං චතුසහස්සභෙදං <b>සච්චවිභඞ්ගෙ</b> (විභ॰ 206; විභ॰ අට්ඨ॰ 206-214) ආගතං සට්ඨිසහස්සභෙදං නයං හෙට්ඨා වුත්තනයෙන අනෙකවිධත්තම්පි සඞ්ගණ්හාති। තත්ථායං නයසහස්සමත්තපරිදීපනා, කථං? සොතාපත්තිමග්ගො තාව ඣානනාමෙන පටිපදාභෙදං අනාමසිත්වා කෙවලං සුඤ්ඤතො අප්පණිහිතොති ද්විධා විභත්තො, පුන පටිපදාචතුක්කෙන යොජෙත්වා පච්චෙකං චතුධා විභත්තොති එවං ඣානනාමෙන දසධා විභත්තො। තථා මග්ගසතිපට්ඨානසම්මප්පධානඉද්ධිපාදඉන්ද්රියබලබොජ්ඣඞ්ගසච්චසමථධම්මඛන්ධආයතනධාතුආහාරඵස්සවෙදනාසඤ්ඤාචෙතනාචිත්තනාමෙහිපි <pb V=.96/> පච්චෙකං දසදසාකාරෙහි විභත්තො තථා තථා බුජ්ඣනකානං පුග්ගලානං වසෙන। තස්මා <pb M=.99/> ඣානවසෙන දසමග්ගාදීනං එකූනවීසතියා වසෙන දස දසාති වීසතියා ඨානෙසු ද්වෙ නයසතානි හොන්ති। පුන තානි චතූහි අධිපතීහි යොජෙත්වා පච්චෙකං චතුධා විභත්තානීති එවං අධිපතීහි අමිස්සෙත්වා ද්වෙ සතානි, මිස්සෙත්වා අට්ඨ සතානීති සොතාපත්තිමග්ගෙ නයසහස්සං හොති, තථා සකදාගාමිමග්ගාදීසුපි।
bod:32:සොතාපත්තියා ලද්ධං, සොතාපත්තිස්ස වා ඵලචිත්තං විපාකභූතං චිත්තං <b>සොතාපත්තිඵලචිත්තං</b>। අරහත්තඤ්ච තං ඵලචිත්තඤ්චාති <b>අරහත්තඵලචිත්තං</b>।
bod:34:<b>චතුමග්ගප්පභෙදෙනා</b>ති ඉන්ද්රියානං අපාටවපාටවතරතමභෙදෙන භින්නසාමත්ථියතාය සක්කායදිට්ඨිවිචිකිච්ඡාසීලබ්බතපරාමාසානං නිරවසෙසප්පහානං කාමරාගබ්යාපාදානං තනුභාවාපාදනං තෙසමෙව නිරවසෙසප්පහානං රූපාරූපරාගමානුද්ධච්චාවිජ්ජානං අනවසෙසප්පහානන්ති එවං සංයොජනප්පහානවසෙන චතුබ්බිධානං සොතාපත්තිමග්ගාදීනං අට්ඨඞ්ගිකමග්ගානං සම්පයොගභෙදෙන චතුමග්ගසඞ්ඛාතං ලොකුත්තරකුසලං චතුධා හොති, විපාකං පන <b>තස්සෙව</b> කුසලස්ස <b>ඵලත්තා</b> තදනුරූපතො තථා චතුධාති එවං <b>අනුත්තරං</b> අත්තනො උත්තරිතරාභාවෙන අනුත්තරසඞ්ඛාතං ලොකුත්තරං චිත්තං අට්ඨධා මතන්ති යොජනා।
bod:කිරියානුත්තරස්ස පන අසම්භවතො ද්වාදසවිධතා න වුත්තා। කස්මා පන තස්ස අසම්භවොති? මග්ගස්ස එකචිත්තක්ඛණිකත්තා। යදි හි මග්ගචිත්තං පුනප්පුනං උප්පජ්ජෙය්ය, තදුප්පත්තියා කිරියභාවො සක්කා වත්තුං। තං පන කිලෙසසමුච්ඡෙදකවසෙනෙව උපලභිතබ්බතො එකවාරප්පවත්තෙනෙව ච තෙන අසනිසම්පාතෙන විය තරුආදීනං සමූලවිද්ධංසනස්ස තංතංකිලෙසානං අච්චන්තං අප්පවත්තියා සාධිතත්තා පුන උප්පජ්ජමානෙපි කාතබ්බාභාවතො දිට්ඨධම්මසුඛවිහාරත්ථඤ්ච ඵලසමාපත්තියා එව <pb M=.100/> නිබ්බානාරම්මණවසෙන පවත්තනතො න කදාචි සෙක්ඛානං අසෙක්ඛානං වා උප්පජ්ජති। තස්මා නත්ථි සබ්බථාපි ලොකුත්තරකිරියචිත්තන්ති।
cen:ලොකුත්තරචිත්තවණ්ණනා නිට්ඨිතා।
sub:චිත්තගණනසඞ්ගහවණ්ණනා
bod:35:<b>“ද්වාදසාකුසලානෙව”</b>න්ත්යාදි <pb V=.97/> යථාවුත්තානං චතුභූමිකචිත්තානං ගණනසඞ්ගහො।
bod:36:එවං ජාතිවසෙන සඞ්ගහං දස්සෙත්වා පුන භූමිවසෙන දස්සෙතුං <b>“චතුපඤ්ඤාසධා කාමෙ”</b>ත්යාදි වුත්තං। <b>කාමෙ</b> භවෙ චිත්තානි චතුපඤ්ඤාසධා ඊරයෙ, <b>රූපෙ</b> භවෙ පන්නරස ඊරයෙ, <b>ආරුප්පෙ</b> භවෙ ද්වාදස ඊරයෙ, <b>අනුත්තරෙ</b> පන නවවිධෙ ධම්මසමුදායෙ චිත්තානි අට්ඨධා <b>ඊරයෙ,</b> කථෙය්යාත්යත්ථො। එත්ථ ච කාමතණ්හාදිවිසයභාවෙන කාමභවාදිපරියාපන්නානි චිත්තානි සකසකභූමිතො අඤ්ඤත්ථ පවත්තමානානිපි කාමභවාදීසු චිත්තානීති වුත්තානි, යථා මනුස්සිත්ථියා කුච්ඡිස්මිං නිබ්බත්තොපි තිරච්ඡානගතො තිරච්ඡානයොනිපරියාපන්නත්තා තිරච්ඡානෙස්වෙව සඞ්ගය්හති। කත්ථචි අපරියාපන්නානි නවවිධලොකුත්තරධම්මසමූහෙකදෙසභූතානි “රුක්ඛෙ සාඛා”ත්යාදීසු විය අනුත්තරෙ චිත්තානීති වුත්තානි। අථ වා “කාමෙ, රූපෙ”ති ච උත්තරපදලොපනිද්දෙසො। අරූපෙ භවානි ආරුප්පානි। නත්ථි එතෙසං උත්තරං චිත්තන්ති අනුත්තරානීති උපයොගබහුවචනවසෙන <b>කාමෙ</b> කාමාවචරානි චිත්තානි චතුපඤ්ඤාසධා ඊරයෙ, <b>රූපෙ</b> රූපාවචරානි චිත්තානි පන්නරස ඊරයෙ, <b>ආරුප්පෙ</b> ආරුප්පානි චිත්තානි ද්වාදස ඊරයෙ। <b>අනුත්තරෙ</b> ලොකුත්තරානි චිත්තානි අට්ඨධා ඊරයෙති එවමෙත්ථ සම්බන්ධො දට්ඨබ්බො।
bod:37:<b>ඉත්ථං</b> <pb M=.101/> යථාවුත්තෙන ජාතිභෙදභින්නචතුභූමිකචිත්තභෙදවසෙන එකූනනවුතිප්පභෙදං කත්වා <b>මානසං</b> චිත්තං <b>විචක්ඛණා</b> විසෙසෙන අත්ථචක්ඛණසභාවා පණ්ඩිතා විභජන්ති। අථ වා <b>එකවීසසතං</b> එකුත්තරවීසාධිකං සතං විභජන්ති।
cen:චිත්තගණනසඞ්ගහවණ්ණනා නිට්ඨිතා।
sub:විත්ථාරගණනවණ්ණනා
bod:38:ඣානඞ්ගවසෙන පඨමජ්ඣානසදිසත්තා පඨමජ්ඣානඤ්ච තං සොතාපත්තිමග්ගචිත්තඤ්චෙති <b>පඨමජ්ඣානසොතාපත්තිමග්ගචිත්තං</b>। පාදකජ්ඣානසම්මසිතජ්ඣානපුග්ගලජ්ඣාසයෙසුපි, හි අඤ්ඤතරවසෙන තංතංඣානසදිසත්තා <pb V=.98/> විතක්කාදිඅඞ්ගපාතුභාවෙන චත්තාරොපි මග්ගා පඨමජ්ඣානාදිවොහාරං ලභන්තා පච්චෙකං පඤ්චධා විභජන්ති। තෙනාහ “ඣානඞ්ගයොගභෙදෙනා”ත්යාදි, තත්ථ පඨමජ්ඣානාදීසු යං යං ඣානං සමාපජ්ජිත්වා තතො තතො වුට්ඨාය සඞ්ඛාරෙ සම්මසන්තස්ස වුට්ඨානගාමිනිවිපස්සනා පවත්තා, තං <b>පාදකජ්ඣානං</b> වුට්ඨානගාමිනිවිපස්සනාය පදට්ඨානභාවතො। යං යං ඣානං සම්මසන්තස්ස සා පවත්තා, තං <b>සම්මසිතජ්ඣානං</b>। “අහො වත මෙ පඨමජ්ඣානසදිසො මග්ගො පඤ්චඞ්ගිකො, දුතියජ්ඣානාදීසු වා අඤ්ඤතරසදිසො චතුරඞ්ගාදිභෙදො මග්ගො භවෙය්යා”ති එවං යොගාවචරස්ස උප්පන්නජ්ඣාසයො <b>පුග්ගලජ්ඣාසයො</b> නාම।
bod:තත්ථ යෙන පඨමජ්ඣානාදීසු අඤ්ඤතරං ඣානං සමාපජ්ජිත්වා තතො වුට්ඨාය පකිණ්ණකසඞ්ඛාරෙ සම්මසිත්වා මග්ගො උප්පාදිතො හොති, තස්ස සො මග්ගො පඨමජ්ඣානාදීසු තංතංපාදකජ්ඣානසදිසො හොති। සචෙ පන විපස්සනාපාදකං කිඤ්චි ඣානං නත්ථි, කෙවලං පඨමජ්ඣානාදීසු අඤ්ඤතරං ඣානං සම්මසිත්වා <pb M=.102/> මග්ගො උප්පාදිතො හොති, තස්ස සො සම්මසිතජ්ඣානසදිසො හොති। යදා පන යං කිඤ්චි ඣානං සමාපජ්ජිත්වා තතො වුට්ඨාය අඤ්ඤතරං සම්මසිත්වා මග්ගො උප්පාදිතො හොති, තදා පුග්ගලජ්ඣාසයවසෙන ද්වීසු අඤ්ඤතරසදිසො හොති। සචෙ පන පුග්ගලස්ස තථාවිධො අජ්ඣාසයො නත්ථි, හෙට්ඨිමහෙට්ඨිමජ්ඣානතො වුට්ඨාය උපරූපරිඣානධම්මෙ සම්මසිත්වා උප්පාදිතමග්ගො පාදකජ්ඣානං අනපෙක්ඛිත්වා සම්මසිතජ්ඣානසදිසො හොති। උපරූපරිඣානතො පන වුට්ඨාය හෙට්ඨිමහෙට්ඨිමජ්ඣානධම්මෙ සම්මසිත්වා උප්පාදිතමග්ගො සම්මසිතජ්ඣානං අනපෙක්ඛිත්වා පාදකජ්ඣානසදිසො හොති। හෙට්ඨිමහෙට්ඨිමජ්ඣානතො හි උපරූපරිඣානං බලවතරන්ති। වෙදනානියමො පන සබ්බත්ථාපි වුට්ඨානගාමිනිවිපස්සනානියමෙන හොති। තථා සුක්ඛවිපස්සකස්ස සකලජ්ඣානඞ්ගනියමො। තස්ස හි පාදකජ්ඣානාදීනං අභාවෙන තෙසං වසෙන නියමාභාවතො විපස්සනානියමෙන පඤ්චඞ්ගිකොව මග්ගො හොතීති। අපිච සමාපත්තිලාභිනොපි ඣානං පාදකං අකත්වා පකිණ්ණකසඞ්ඛාරෙ සම්මසිත්වා උප්පාදිතමග්ගොපි විපස්සනානියමෙනෙව පඤ්චඞ්ගිකොව හොතීති අයමෙත්ථ අට්ඨකථාදිතො උද්ධටො විනිච්ඡයසාරො। ථෙරවාදදස්සනාදිවසප්පවත්තො පන පපඤ්චො අට්ඨකථාදීසු වුත්තනයෙන වෙදිතබ්බො। යථා චෙත්ථ, එවං සබ්බත්ථාපි විත්ථාරනයො තත්ථ තත්ථ වුත්තනයෙන ගහෙතබ්බො। ගන්ථභීරුකජනානුග්ගහත්ථං පනෙත්ථ සඞ්ඛෙපකථා අධිප්පෙතා।
bod:42:යථා <b>රූපාවචරං</b> චිත්තං පඨමාදිපඤ්චවිධඣානභෙදෙන <b>ගය්හති</b> “පඨමජ්ඣාන”න්ත්යාදිනා වුච්චති <pb V=.99/>, තථා අනුත්තරම්පි චිත්තං “පඨමජ්ඣානසොතාපත්තිමග්ගචිත්ත”න්ත්යාදිනා ගය්හති। ආරුප්පඤ්චාපි උපෙක්ඛෙකග්ගතායොගෙන අඞ්ගසමතාය පඤ්චමජ්ඣානෙ ගය්හති, පඤ්චමජ්ඣානවොහාරං ලභතීත්යත්ථො। අථ වා <pb M=.103/> <b>රූපාවචරං</b> චිත්තං අනුත්තරඤ්ච <b>පඨමාදිඣානභෙදෙ</b> “පඨමජ්ඣානකුසලචිත්තං, පඨමජ්ඣානසොතාපත්තිමග්ගචිත්තන්ත්යාදිනා යථා ගය්හති, තථා ආරුප්පඤ්චාපි <b>පඤ්චමෙ</b> ඣානෙ ගය්හතීති යොජනා। ආචරියස්සාපි හි අයමෙව යොජනා අධිප්පෙතාති දිස්සති <b>නාමරූපපරිච්ඡෙදෙ</b> උජුකමෙව තථා වුත්තත්තා। වුත්තඤ්හි තත්ථ –
gax:“රූපාවචරචිත්තානි, ගය්හන්තානුත්තරානි ච।
gae:පඨමාදිඣානභෙදෙ, ආරුප්පඤ්චාපි පඤ්චමෙ”ති॥ (නාම॰ පරි॰ 24)।
bod:<b>තස්මා</b>ති යස්මා රූපාවචරං විය අනුත්තරම්පි පඨමාදිඣානභෙදෙ ගය්හති, ආරුප්පඤ්චාපි පඤ්චමෙ ගය්හති, යස්මා වා ඣානඞ්ගයොගභෙදෙන එකෙකං පඤ්චධා කත්වා අනුත්තරං චිත්තං චත්තාලීසවිධන්ති වුච්චති, රූපාවචරලොකුත්තරානි විය ච පඨමාදිඣානභෙදෙ, තථා ආරුප්පඤ්චාපි පඤ්චමෙ ගය්හති, තස්මා පඨමාදිකමෙකෙකං ඣානං ලොකියං තිවිධං, ලොකුත්තරං අට්ඨවිධන්ති එකාදසවිධං। අන්තෙ තු ඣානං <b>තෙවීසතිවිධං</b> තිවිධරූපාවචරද්වාදසවිධඅරූපාවචරඅට්ඨලොකුත්තරවසෙනාත්යත්ථො।
bod:43:පාදකජ්ඣානාදිවසෙන ගණනවුඩ්ඪි කුසලවිපාකෙස්වෙව සම්භවතීති තෙසමෙව ගණනං එකවීසසතගණනාය අඞ්ගභාවෙන දස්සෙන්තො ආහ <b>“සත්තතිංසා”</b>ත්යාදි।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:චිත්තපරිච්ඡෙදවණ්ණනා නිට්ඨිතා।
