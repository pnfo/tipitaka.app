cha:1:සම්බොධිවග්ගො
sub:1-2:සම්බොධිසුත්තාදිවණ්ණනා
bod:1-2:නවකනිපාතස්ස <pb V=3.247/> <pb M=3.267/> පඨමදුතියෙසු නත්ථි වත්තබ්බං।
sub:3:මෙඝියසුත්තවණ්ණනා
bod:3:තතියෙ (උදා॰ අට්ඨ॰ 31) <b>මෙඝියො</b>ති තස්ස ථෙරස්ස නාමං। <b>උපට්ඨාකො හොතී</b>ති පරිචාරකො හොති। භගවතො හි පඨමබොධියං උපට්ඨාකා අනිබද්ධා අහෙසුං। එකදා නාගසමලො, එකදා නාගිතො, එකදා උපවාණො, එකදා සුනක්ඛත්තො, එකදා චුන්දො සමණුද්දෙසො <pb V=3.248/>, එකදා සාගතො, එකදා මෙඝියො, තදාපි මෙඝියත්ථෙරොව උපට්ඨාකො හොති। තෙනාහ <b>“තෙන ඛො පන සමයෙන ආයස්මා මෙඝියො භගවතො උපට්ඨාකො හොතී”</b>ති।
bod:<b>කිමිකාළායා</b>ති කාළකිමීනං බහුලතාය “කිමිකාළා”ති ලද්ධනාමාය නදියා। <b>ජඞ්ඝාවිහාර</b>න්ති චිරනිසජ්ජාය ජඞ්ඝාසු උප්පන්නකිලමථවිනොදනත්ථං විචරණං। <b>පාසාදික</b>න්ති අවිරළරුක්ඛතාය සිනිද්ධපත්තතාය ච පස්සන්තානං පසාදං ආවහතීති පාසාදිකං। සන්දච්ඡායතාය මනුඤ්ඤභූමිභාගතාය ච අන්තො පවිට්ඨානං පීතිසොමනස්සජනනට්ඨෙන චිත්තං රමෙතීති <b>රමණීයං। අල</b>න්ති පරියත්තං, යුත්තන්තිපි අත්ථො। <b>පධානත්ථිකස්සා</b>ති පධානෙන භාවනානුයොගෙන අත්ථිකස්ස। යස්මා සො පධානකම්මෙ යුත්තො පධානකම්මිකො නාම හොති, තස්මා වුත්තං <b>“පධානකම්මිකස්සා”</b>ති। <b>ආගච්ඡෙය්යාහ</b>න්ති ආගච්ඡෙය්යං අහං। ථෙරෙන කිර පුබ්බෙ තං ඨානං අනුප්පටිපාටියා පඤ්ච ජාතිසතානි රඤ්ඤා එව සතා අනුභූතපුබ්බං උය්යානං අහොසි, තෙනස්ස දිට්ඨමත්තෙයෙව තත්ථ විහරිතුං චිත්තං නමි।
bod:<b>යාව</b> <pb M=3.268/> <b>අඤ්ඤොපි කොචි භික්ඛු ආගච්ඡතී</b>ති අඤ්ඤො කොචිපි භික්ඛු මම සන්තිකං යාව ආගච්ඡති, තාව ආගමෙහීති අත්ථො। “කොචි භික්ඛු දිස්සතී”තිපි පාඨො, “ආගච්ඡතූ”තිපි පඨන්ති, තථා “දිස්සතූ”තිපි। <b>නත්ථි කිඤ්චි උත්තරි කරණීය</b>න්ති චතූසු සච්චෙසු චතූහි මග්ගෙහි පරිඤ්ඤාදීනං සොළසන්නං කිච්චානං කතත්තා අභිසම්බොධියා වා අධිගතත්තා තතො අඤ්ඤං උත්තරි කරණීයං නාම නත්ථි। <b>චතූසු සච්චෙසු චතුන්නං කිච්චානං කතත්තා</b>ති ඉදං පන මග්ගවසෙන ලබ්භභානං භෙදං අනුපෙක්ඛිත්වා වුත්තං। <b>අත්ථි කතස්ස පටිචයො</b>ති මය්හං සන්තානෙ නිප්ඵාදිතස්ස සීලාදිධම්මස්ස අරියමග්ගස්ස අනධිගතත්තා තදත්ථං පුන වඩ්ඪනසඞ්ඛාතො පටිචයො අත්ථි, ඉච්ඡිතබ්බොති අත්ථො।
bod:<b>තිවිධනාටකපරිවාරො</b>ති මහන්තිත්ථියො මජ්ඣිමිත්ථියො අතිතරුණිත්ථියොති එවං වධූකුමාරිකකඤ්ඤාවත්ථාහි තිවිධාහි නාටකිත්ථීහි පරිවුතො। <b>අකුසලවිතක්කෙහී</b>ති යථාවුත්තෙහි කාමවිතක්කාදීහි। අපරෙ පන “තස්මිං වනසණ්ඩෙ පුප්ඵඵලපල්ලවාදීසු ලොභවසෙන කාමවිතක්කො, ඛරස්සරානං පක්ඛිආදීනං සද්දස්සවනෙන බ්යාපාදවිතක්කො, ලෙඩ්ඩුආදීහි තෙසං විහෙඨනාධිප්පායෙන විහිංසාවිතක්කො। ‘ඉධෙවාහං වසෙය්ය’න්ති තත්ථ සාපෙක්ඛතාවසෙන වා කාමවිතක්කො, වනචරකෙ තත්ථ තත්ථ දිස්වා තෙසු චිත්තදුබ්භනෙන බ්යාපාදවිතක්කො, තෙසං විහෙඨනාධිප්පායෙන විහිංසාවිතක්කො තස්ස උප්පජ්ජතී”ති වදන්ති। යථා තථා වා තස්ස මිච්ඡාවිතක්කප්පවත්තියෙව අච්ඡරියකාරණං। <b>අච්ඡරියං වත, භො</b>ති ගරහණච්ඡරියං නාම කිරෙතං <pb V=3.249/>। යථා ආයස්මා ආනන්දො භගවතො වලියගත්තං දිස්වා අවොච “අච්ඡරියං, භන්තෙ, අබ්භුතං, භන්තෙ”ති (සං॰ නි॰ 5.511)। <b>සම්පරිවාරිතා</b>ති වොකිණ්ණා। අත්තනි ගරුම්හි ච එකත්තෙපි බහුවචනං දිස්සති। “අන්වාසත්තො”තිපි පාඨො। කස්මා පනස්ස භගවා තත්ථ ගමනං අනුජානි? “අනනුඤ්ඤාතොපි චායං මං ඔහාය ගච්ඡිස්සතෙව, පරිචාරකාමතාය මඤ්ඤෙ භගවා ගන්තුං න දෙතීති චස්ස සියා අඤ්ඤථත්තං, තදස්ස දීඝරත්තං අහිතාය දුක්ඛාය සංවත්තෙය්යා”ති අනුජානි।
bod:එවං තස්මිං අත්තනො පවත්තිං ආරොචෙත්වා නිසින්නෙ අථස්ස භගවා සප්පායධම්මං දෙසෙන්තො <b>“අපරිපක්කාය, මෙඝිය, චෙතොවිමුත්තියා”</b>තිආදිමාහ। තත්ථ <b>“අපරිපක්කායා”</b>ති පරිපාකං අප්පත්තාය। <b>චෙතොවිමුත්තියා</b>ති <pb M=3.269/> කිලෙසෙහි චෙතසො විමුත්තියා। පුබ්බභාගෙ හි තදඞ්ගවසෙන චෙව වික්ඛම්භනවසෙන ච චෙතසො විමුත්ති හොති, අපරභාගෙ සමුච්ඡෙදවසෙන චෙව පටිප්පස්සද්ධිවසෙන ච। සායං විමුත්ති හෙට්ඨා විත්ථාරතො කථිතාව, තස්මා තත්ථ වුත්තනයෙන වෙදිතබ්බා। තත්ථ විමුත්තිපරිපාචනීයෙහි ධම්මෙහි ආසයෙ පරිපාචිතෙ සොධිතෙ විපස්සනාය මග්ගගබ්භං ගණ්හන්තියා පරිපාකං ගච්ඡන්තියා චෙතොවිමුත්ති පරිපක්කා නාම හොති, තදභාවෙ අපරිපක්කා।
bod:කතමෙ පන විමුත්තිපරිපාචනීයා ධම්මා? සද්ධින්ද්රියාදීනං විසුද්ධිකරණවසෙන පන්නරස ධම්මා වෙදිතබ්බා। වුත්තඤ්හෙතං –
ind:“අස්සද්ධෙ පුග්ගලෙ පරිවජ්ජයතො, සද්ධෙ පුග්ගලෙ සෙවතො භජතො පයිරුපාසතො, පසාදනීයෙ සුත්තන්තෙ පච්චවෙක්ඛතො ඉමෙහි තීහාකාරෙහි සද්ධින්ද්රියං විසුජ්ඣති।
ind:“කුසීතෙ පුග්ගලෙ පරිවජ්ජයතො, ආරද්ධවීරියෙ පුග්ගලෙ සෙවතො භජතො පයිරුපාසතො, සම්මප්පධානෙ පච්චවෙක්ඛතො ඉමෙහි තීහාකාරෙහි වීරියින්ද්රියං විසුජ්ඣති।
ind:“මුට්ඨස්සතී පුග්ගලෙ පරිවජ්ජයතො, උපට්ඨිතස්සතී පුග්ගලෙ සෙවතො භජතො පයිරුපාසතො, සතිපට්ඨානෙ පච්චවෙක්ඛතො ඉමෙහි තීහාකාරෙහි සතින්ද්රියං විසුජ්ඣති।
ind:“අසමාහිතෙ පුග්ගලෙ පරිවජ්ජයතො, සමාහිතෙ පුග්ගලෙ සෙවතො භජතො පයිරුපාසතො, ඣානවිමොක්ඛෙ පච්චවෙක්ඛතො ඉමෙහි තීහාකාරෙහි සමාධින්ද්රියං විසුජ්ඣති।
ind:“දුප්පඤ්ඤෙ <pb V=3.250/> පුග්ගලෙ පරිවජ්ජයතො, පඤ්ඤවන්තෙ පුග්ගලෙ සෙවතො භජතො පයිරුපාසතො, ගම්භීරඤාණචරියං පච්චවෙක්ඛතො ඉමෙහි තීහාකාරෙහි පඤ්ඤින්ද්රියං විසුජ්ඣති।
ind:“ඉති ඉමෙ පඤ්ච පුග්ගලෙ පරිවජ්ජයතො, පඤ්ච පුග්ගලෙ සෙවතො භජතො පයිරුපාසතො, පඤ්ච සුත්තන්තෙ පච්චවෙක්ඛතො ඉමෙහි පන්නරසහි ආකාරෙහි ඉමානි පඤ්චින්ද්රියානි විසුජ්ඣන්තී”ති (පටි॰ ම॰ 1.185)।
bod:අපරෙහිපි <pb M=3.270/> පන්නරසහි ආකාරෙහි ඉමානි පඤ්චින්ද්රියානි විසුජ්ඣන්ති। අපරෙපි පන්නරස ධම්මා විමුත්තිපරිපාචනීයා। සද්ධාපඤ්චමානි ඉන්ද්රියානි, අනිච්චසඤ්ඤා අනිච්චෙ, දුක්ඛසඤ්ඤා දුක්ඛෙ, අනත්තසඤ්ඤා, පහානසඤ්ඤා, විරාගසඤ්ඤාති ඉමා පඤ්ච නිබ්බෙධභාගියා සඤ්ඤා, කල්යාණමිත්තතා, සීලසංවරො, අභිසල්ලෙඛතා, වීරියාරම්භො, නිබ්බෙධිකපඤ්ඤාති। තෙසු වෙනෙය්යදමනකුසලො සත්ථා වෙනෙය්යස්ස මෙඝියත්ථෙරස්ස අජ්ඣාසයවසෙන ඉධ කල්යාණමිත්තතාදයො විමුත්තිපරිපාචනීයෙ ධම්මෙ දස්සෙන්තො <b>“පඤ්ච ධම්මා පරිපක්කාය සංවත්තන්තී”</b>ති වත්වා තෙ විත්ථාරෙන්තො <b>“ඉධ, මෙඝිය, භික්ඛු කල්යාණමිත්තො හොතී”</b>තිආදිමාහ।
bod:තත්ථ <b>කල්යාණමිත්තො</b>ති කල්යාණො භද්දො සුන්දරො මිත්තො එතස්සාති කල්යාණමිත්තො। යස්ස සීලාදිගුණසම්පන්නො “අඝස්ස තාතා හිතස්ස විධාතා”ති එවං සබ්බාකාරෙන උපකාරො මිත්තො හොති, සො පුග්ගලො කල්යාණමිත්තොව। යථාවුත්තෙහි කල්යාණපුග්ගලෙහෙව සබ්බිරියාපථෙසු සහ අයති පවත්තති, න විනා තෙහීති <b>කල්යාණසහායො</b>। කල්යාණපුග්ගලෙසු එව චිත්තෙන චෙව කායෙන ච නින්නපොණපබ්භාරභාවෙන පවත්තතීති <b>කල්යාණසම්පවඞ්කො</b>। පදත්තයෙන කල්යාණමිත්තසංසග්ගෙ ආදරං උප්පාදෙති। <b>අයං</b> කල්යාණමිත්තතාසඞ්ඛාතො බ්රහ්මචරියවාසස්ස ආදිභාවතො සබ්බෙසඤ්ච කුසලධම්මානං බහුකාරතාය පධානභාවතො ච ඉමෙසු පඤ්චසු ධම්මෙසු ආදිතො වුත්තත්තා <b>පඨමො</b> අනවජ්ජ<b>ධම්මො</b> අවිසුද්ධානං සද්ධාදීනං විසුද්ධිකරණවසෙන <b>චෙතොවිමුත්තියා පරිපක්කාය සංවත්තති</b>। එත්ථ ච කල්යාණමිත්තස්ස බහුකාරතා පධානතා ච “උපඩ්ඪමිදං, භන්තෙ, බ්රහ්මචරියස්ස යදිදං කල්යාණමිත්තතා”ති වදන්තං ධම්මභණ්ඩාගාරිකං “මා හෙවං, ආනන්දා”ති ද්වික්ඛතුං පටිසෙධෙත්වා “සකලමෙව හිදං, ආනන්ද, බ්රහ්මචරියං යදිදං කල්යාණමිත්තතා කල්යාණසහායතා”ති – ආදිසුත්තපදෙහි (සං॰ නි॰ 1.129; 5.2) වෙදිතබ්බා।
bod:<b>පුන චපර</b>න්ති පුන ච අපරං ධම්මජාතං। <b>සීලවා</b>ති එත්ථ කෙනට්ඨෙන සීලං? සීලනට්ඨෙන සීලං <pb V=3.251/>। කිමිදං සීලනං නාම? සමාධානං, කායකම්මාදීනං සුසීල්යවසෙන අවිප්පකිණ්ණතාති අත්ථො। අථ වා උපධාරණං, ඣානාදිකුසලධම්මානං පතිට්ඨානවසෙන ආධාරභාවොති අත්ථො। තස්මා සීලෙති, සීලතීති වා සීලං। අයං තාව සද්දලක්ඛණනයෙන සීලට්ඨො। අපරෙ <pb M=3.271/> පන “සිරට්ඨො සීලට්ඨො, සීතලට්ඨො, සීලට්ඨො”ති නිරුත්තිනයෙන අත්ථං වණ්ණෙන්ති। තයිදං පාරිපූරිතො අතිසයතො වා සීලං අස්ස අත්ථීති <b>සීලවා,</b> සීලසම්පන්නොති අත්ථො।
bod:යථා ච සීලවා හොති සීලසම්පන්නො, තං දස්සෙතුං <b>“පාතිමොක්ඛසංවරසංවුතො”</b>තිආදි වුත්තං। තත්ථ <b>පාතිමොක්ඛ</b>න්ති සික්ඛාපදසීලං। තඤ්හි යො නං පාති රක්ඛති, තං මොක්ඛෙති මොචෙති ආපායිකාදීහි දුක්ඛෙහීති පාතිමොක්ඛං। සංවරණං සංවරො, කායවාචාහි අවීතික්කමො। පාතිමොක්ඛමෙව සංවරො පාතිමොක්ඛසංවරො, තෙන සංවුතො පිහිතකායවාචොති <b>පාතිමොක්ඛසංවරසංවුතො</b>। ඉදමස්ස තස්මිං සීලෙ පතිට්ඨිතභාවපරිදීපනං। <b>විහරතී</b>ති තදනුරූපවිහාරසමඞ්ගිභාවපරිදීපනං। <b>ආචාරගොචරසම්පන්නො</b>ති හෙට්ඨා පාතිමොක්ඛසංවරස්ස උපරි විසෙසානං යොගස්ස ච උපකාරධම්මපරිදීපනං। <b>අණුමත්තෙසු වජ්ජෙසු භයදස්සාවී</b>ති පාතිමොක්ඛසීලතො අචවනධම්මතාපරිදීපනං। <b>සමාදායා</b>ති සික්ඛාපදානං අනවසෙසතො ආදානපරිදීපනං। <b>සික්ඛතී</b>ති සික්ඛාය සමඞ්ගිභාවපරිදීපනං। <b>සික්ඛාපදෙසූ</b>ති සික්ඛිතබ්බධම්මපරිදීපනං।
bod:අපරො නයො – කිලෙසානං බලවභාවතො පාපකිරියාය සුකරභාවතො පුඤ්ඤකිරියාය ච දුක්කරභාවතො බහුක්ඛත්තුං අපායෙසු පතනසීලොති පාතී, පුථුජ්ජනො। අනිච්චතාය වා භවාදීසු කම්මවෙගුක්ඛිත්තො ඝටියන්තං විය අනවට්ඨානෙන පරිබ්භමනතො ගමනසීලොති පාතී। මරණවසෙන වා තම්හි තම්හි සත්තනිකායෙ අත්තභාවස්ස පතනසීලො වා පාතී, සත්තසන්තානො, චිත්තමෙව වා। තං පාතිනං සංසාරදුක්ඛතො මොක්ඛෙතීති <b>පාතිමොක්ඛං</b>। චිත්තස්ස හි විමොක්ඛෙන සත්තො “විමුත්තො”ති වුච්චති। වුත්තඤ්හි “චිත්තවොදානා විසුජ්ඣන්තී”ති (සං॰ නි॰ 3.100), “අනුපාදාය ආසවෙහි චිත්තං විමුත්ත”න්ති (මහාව॰ 28) ච।
bod:අථ වා අවිජ්ජාදිහෙතුනා සංසාරෙ පතති ගච්ඡති පවත්තතීති පාති। “අවිජ්ජානීවරණානං සත්තානං තණ්හාසංයොජනානං සන්ධාවතං සංසරත”න්ති (සං॰ නි॰ 2.124) හි වුත්තං। තස්ස පාතිනො සත්තස්ස තණ්හාදිසංකිලෙසත්තයතො මොක්ඛො එතෙනාති <b>පාතිමොක්ඛං</b>।
bod:අථ <pb V=3.252/> <pb M=3.272/> වා පාතෙති විනිපාතෙති දුක්ඛෙති පාති, චිත්තං। වුත්තඤ්හි “චිත්තෙන නීයතී ලොකො, චිත්තෙන පරිකස්සතී”ති (සං॰ නි॰ 1.62)। තස්ස පාතිනො මොක්ඛො එතෙනාති <b>පාතිමොක්ඛං</b>। පතති වා එතෙන අපායදුක්ඛෙ සංසාරදුක්ඛෙ චාති පාති, තණ්හාදිසංකිලෙසො। වුත්තඤ්හි “තණ්හා ජනෙති පුරිසං (සං॰ නි॰ 1.55)। තණ්හාදුතියො පුරිසො”ති (අ॰ නි॰ 4.9; ඉතිවු॰ 15, 105) ච ආදි। තතො පාතිතො මොක්ඛොති <b>පාතිමොක්ඛං</b>।
bod:අථ වා පතති එත්ථාති පාති, ඡ අජ්ඣත්තිකබාහිරානි ආයතනානි। වුත්තඤ්හි “ඡසු ලොකො සමුප්පන්නො, ඡසු කුබ්බති සන්ථව”න්ති (සු॰ නි॰ 171)। තතො ඡඅජ්ඣත්තිකබාහිරායතනසඞ්ඛාතතො පාතිතො මොක්ඛොති <b>පාතිමොක්ඛං</b>। අථ වා පාතො විනිපාතො අස්ස අත්ථීති පාතී, සංසාරො। තතො මොක්ඛොති <b>පාතිමොක්ඛං</b>। අථ වා සබ්බලොකාධිපතිභාවතො ධම්මිස්සරො භගවා පතීති වුච්චති, මුච්චති එතෙනාති මොක්ඛො, පතිනො මොක්ඛො තෙන පඤ්ඤත්තත්තාති පතිමොක්ඛො, පතිමොක්ඛො එව <b>පාතිමොක්ඛං</b>। සබ්බගුණානං වා මූලභාවතො උත්තමට්ඨෙන පති ච සො යථාවුත්තෙනත්ථෙන මොක්ඛො චාති පතිමොක්ඛො, පතිමොක්ඛො එව <b>පාතිමොක්ඛං</b>। තථා හි වුත්තං “පාතිමොක්ඛන්ති ආදිමෙතං මුඛමෙතං පමුඛමෙත”න්ති (මහාව॰ 135) විත්ථාරො।
bod:අථ වා <b>ප</b>-ඉති පකාරෙ, <b>අතී</b>ති අච්චන්තත්ථෙ නිපාතො, තස්මා පකාරෙහි අච්චන්තං මොක්ඛෙතීති <b>පාතිමොක්ඛං</b>। ඉදඤ්හි සීලං සයං තදඞ්ගවසෙන, සමාධිසහිතං පඤ්ඤාසහිතඤ්ච වික්ඛම්භනවසෙන සමුච්ඡෙදවසෙන අච්චන්තං මොක්ඛෙති මොචෙතීති <b>පාතිමොක්ඛං</b>। පති පති මොක්ඛොති වා පතිමොක්ඛො, තම්හා තම්හා වීතික්කමදොසතො පච්චෙකං මොක්ඛොති අත්ථො। පතිමොක්ඛො එව <b>පාතිමොක්ඛං</b>। මොක්ඛොති වා නිබ්බානං, තස්ස මොක්ඛස්ස පටිබිම්බභූතොති පතිමොක්ඛො। සීලසංවරො හි සූරියස්ස අරුණුග්ගමනං විය නිබ්බානස්ස උදයභූතො තප්පටිභාගොව යථාරහං කිලෙසනිබ්බාපනතො। පතිමොක්ඛොයෙව <b>පාතිමොක්ඛං</b>। අථ වා මොක්ඛං පති වත්තති, මොක්ඛාභිමුඛන්ති වා පතිමොක්ඛං, පතිමොක්ඛමෙව <b>පාතිමොක්ඛ</b>න්ති එවං තාව එත්ථ පාතිමොක්ඛසද්දස්ස අත්ථො වෙදිතබ්බො।
bod:සංවරති <pb M=3.273/> පිදහති එතෙනාති සංවරො, පාතිමොක්ඛමෙව සංවරොති පාතිමොක්ඛසංවරො। අත්ථතො පන තතො තතො වීතික්කමිතබ්බතො විරතියො චෙතනා ච, තෙන පාතිමොක්ඛසංවරෙන උපෙතො සමන්නාගතො <b>පාතිමොක්ඛසංවරසංවුතො</b>। වුත්තඤ්හෙතං භගවතා – “ඉමිනා පාතිමොක්ඛසංවරෙන උපෙතො <pb V=3.253/> හොති සමුපෙතො උපගතො සම්පන්නො සමන්නාගතො, තෙන වුච්චති පාතිමොක්ඛසංවරසංවුතො”ති (විභ॰ 511)।
bod:<b>විහරතී</b>ති ඉරියාපථවිහාරෙන විහරති ඉරියති වත්තති। <b>ආචාරගොචරසම්පන්නො</b>ති වෙළුදානාදිමිච්ඡාජීවස්ස කායපාගබ්භියාදීනඤ්ච අකරණෙන සබ්බසො අනාචාරං වජ්ජෙත්වා කායිකො අවීතික්කමො, වාචසිකො අවීතික්කමො, කායිකවාචසිකො අවීතික්කමොති එවං වුත්තභික්ඛු සාරුප්පආචාරසම්පත්තියා වෙසියාදිඅගොචරං වජ්ජෙත්වා පිණ්ඩපාතාදිඅත්ථං උපසඞ්කමිතුං යුත්තට්ඨානසඞ්ඛාතගොචරචරණෙන ච සම්පන්නත්තා ආචාරගොචරසම්පන්නො।
bod:අපිච යො භික්ඛු සත්ථරි සගාරවො සප්පතිස්සො සබ්රහ්මචාරීසු සගාරවො සප්පතිස්සො හිරොත්තප්පසම්පන්නො සුනිවත්ථො සුපාරුතො පාසාදිකෙන අභික්කන්තෙන පටික්කන්තෙන ආලොකිතෙන විලොකිතෙන සමිඤ්ජිතෙන පසාරිතෙන ඉරියාපථසම්පන්නො ඉන්ද්රියෙසු ගුත්තද්වාරො භොජනෙ මත්තඤ්ඤූ ජාගරියං අනුයුත්තො සතිසම්පජඤ්ඤෙන සමන්නාගතො අප්පිච්ඡො සන්තුට්ඨො පවිවිත්තො අසංසට්ඨො ආභිසමාචාරිකෙසු සක්කච්චකාරී ගරුචිත්තීකාරබහුලො විහරති, අයං වුච්චති <b>ආචාරසම්පන්නො</b>।
bod:ගොචරො පන උපනිස්සයගොචරො, ආරක්ඛගොචරො, උපනිබන්ධගොචරොති තිවිධො। තත්ථ යො දසකථාවත්ථුගුණසමන්නාගතො වුත්තලක්ඛණො කල්යාණමිත්තො, යං නිස්සාය අස්සුතං සුණාති, සුතං පරියොදාපෙති, කඞ්ඛං විතරති, දිට්ඨිං උජුං කරොති, චිත්තං පසාදෙති, යස්ස ච අනුසික්ඛන්තො සද්ධාය වඩ්ඪති, සීලෙන, සුතෙන, චාගෙන, පඤ්ඤාය වඩ්ඪති, අයං වුච්චති <b>උපනිස්සයගොචරො</b>।
bod:යො භික්ඛු අන්තරඝරං පවිට්ඨො වීථිං පටිපන්නො ඔක්ඛිත්තචක්ඛු යුගමත්තදස්සී සංවුතො ගච්ඡති, න හත්ථිං ඔලොකෙන්තො, න අස්සං, න රථං <pb M=3.274/>, න පත්තිං, න ඉත්ථිං, න පුරිසං ඔලොකෙන්තො, න උද්ධං උල්ලොකෙන්තො, න අධො ඔලොකෙන්තො, න දිසාවිදිසං පෙක්ඛමානො ගච්ඡති, අයං <b>ආරක්ඛගොචරො</b>।
bod:<b>උපනිබන්ධගොචරො</b> පන චත්තාරො සතිපට්ඨානා, යත්ථ භික්ඛු අත්තනො චිත්තං උපනිබන්ධති। වුත්තඤ්හෙතං භගවතා – “කො ච, භික්ඛවෙ, භික්ඛුනො ගොචරො සකො පෙත්තිකො විසයො, යදිදං චත්තාරො සතිපට්ඨානා”ති (සං॰ නි॰ 5.372)। තත්ථ උපනිස්සයගොචරස්ස පුබ්බෙ වුත්තත්තා ඉතරෙසං <pb V=3.254/> වසෙනෙත්ථ ගොචරො වෙදිතබ්බො। ඉති යථාවුත්තාය ආචාරසම්පත්තියා ඉමාය ච ගොචරසම්පත්තියා සමන්නාගතත්තා <b>ආචාරගොචරසම්පන්නො</b>।
bod:<b>අණුමත්තෙසු වජ්ජෙසු භයදස්සාවී</b>ති අප්පමත්තකත්තා අණුප්පමාණෙසු අස්සතියා අසඤ්චිච්ච ආපන්නසෙඛියඅකුසලචිත්තුප්පාදාදිභෙදෙසු වජ්ජෙසු භයදස්සනසීලො। යො හි භික්ඛු පරමාණුමත්තං වජ්ජං අට්ඨසට්ඨියොජනසතසහස්සුබ්බෙධසිනෙරුපබ්බතරාජසදිසං කත්වා පස්සති, යොපි සබ්බලහුකං දුබ්භාසිතමත්තං පාරාජිකසදිසං කත්වා පස්සති, අයම්පි අණුමත්තෙසු වජ්ජෙසු භයදස්සාවී නාම। <b>සමාදාය සික්ඛති සික්ඛාපදෙසූ</b>ති යංකිඤ්චි සික්ඛාපදෙසු සික්ඛිතබ්බං, තං සබ්බෙන සබ්බං සබ්බථා සබ්බං අනවසෙසං සමාදියිත්වා සික්ඛති, වත්තති පූරෙතීති අත්ථො।
bod:<b>අභිසල්ලෙඛිකා</b>ති අතිවිය කිලෙසානං සල්ලෙඛනීයා, තෙසං තනුභාවාය පහානාය යුත්තරූපා। <b>චෙතොවිවරණසප්පායා</b>ති චෙතසො පටිච්ඡාදකානං නීවරණානං දූරීභාවකරණෙන චෙතොවිවරණසඞ්ඛාතානං සමථවිපස්සනානං සප්පායා, සමථවිපස්සනාචිත්තස්සෙව වා විවරණාය පාකටීකරණාය වා සප්පායා උපකාරිකාති චෙතොවිවරණසප්පායා।
bod:ඉදානි යෙන නිබ්බිදාදිආවහණෙන අයං කථා අභිසල්ලෙඛිකා චෙතොවිවරණසප්පායා ච නාම හොති, තං දස්සෙතුං <b>“එකන්තනිබ්බිදායා”</b>තිආදි වුත්තං। තත්ථ <b>එකන්තනිබ්බිදායා</b>ති එකංසෙනෙව වට්ටදුක්ඛතො නිබ්බින්දනත්ථාය। <b>විරාගාය නිරොධායා</b>ති තස්සෙව විරජ්ජනත්ථාය ච නිරුජ්ඣනත්ථාය ච। <b>උපසමායා</b>ති සබ්බකිලෙසවූපසමාය। <b>අභිඤ්ඤායා</b>ති සබ්බස්සපි <pb M=3.275/> අභිඤ්ඤෙය්යස්ස අභිජානනාය। <b>සම්බොධායා</b>ති චතුමග්ගසම්බොධාය। <b>නිබ්බානායා</b>ති අනුපාදිසෙසනිබ්බානාය। එතෙසු හි ආදිතො තීහි පදෙහි විපස්සනා වුත්තා, ද්වීහි නිබ්බානං වුත්තං। සමථවිපස්සනා ආදිං කත්වා නිබ්බානපරියොසානො අයං සබ්බො උත්තරිමනුස්සධම්මො දසකථාවත්ථුලාභිනො සිජ්ඣතීති දස්සෙති।
bod:ඉදානි තං කථං විභජිත්වා දස්සෙන්තො <b>“අප්පිච්ඡකථා”</b>තිආදිමාහ। තත්ථ <b>අප්පිච්ඡො</b>ති නිඉච්ඡො, තස්ස කථා <b>අප්පිච්ඡකථා,</b> අප්පිච්ඡභාවප්පටිසංයුත්තකථා වා <b>අප්පිච්ඡකථා</b>। එත්ථ ච අත්රිච්ඡො, පාපිච්ඡො, මහිච්ඡො, අප්පිච්ඡොති ඉච්ඡාවසෙන චත්තාරො පුග්ගලා। තෙසු අත්තනා යථාලද්ධෙන ලාභෙන අතිත්තො උපරූපරි ලාභං ඉච්ඡන්තො <b>අත්රිච්ඡො</b> නාම। යං සන්ධාය –
gax:“චතුබ්භි <pb V=3.255/> අට්ඨජ්ඣගමා, අට්ඨාහිපි ච සොළස।
gax:සොළසාහි ච බාත්තිංස, අත්රිච්ඡං චක්කමාසදො।
gae:ඉච්ඡාහතස්ස පොසස්ස, චක්කං භමති මත්ථකෙ”ති॥ (ජා॰ 1.5.103) ච।
gae:“අත්රිච්ඡං අතිලොභෙන, අතිලොභමදෙන චා”ති॥ ච වුත්තං।
bod:ලාභසක්කාරසිලොකනිකාමයමානාය අසන්තගුණසම්භාවනාධිප්පායො <b>පාපිච්ඡො</b>। යං සන්ධාය වුත්තං “ඉධෙකච්චො අස්සද්ධො සමානො ‘සද්ධොති මං ජනො ජානාතූ’ති ඉච්ඡති, දුස්සීලො සමානො ‘සීලවාති මං ජනො ජානාතූ’ති ඉච්ඡතී”තිආදි (විභ॰ 851)।
bod:සන්තගුණසම්භාවනාධිප්පායො පටිග්ගහණෙ අමත්තඤ්ඤූ <b>මහිච්ඡො,</b> යං සන්ධාය වුත්තං “ඉධෙකච්චො සද්ධො සමානො ‘සද්ධොති මං ජනො ජානාතූ’ති ඉච්ඡති, සීලවා සමානො ‘සීලවාති මං ජනො ජානාතූ’ති ඉච්ඡතී”තිආදි। දුත්තප්පියතාය හිස්ස විජාතමාතාපි චිත්තං ගහෙතුං න සක්කොති। තෙනෙතං වුච්චති –
gax:“අග්ගික්ඛන්ධො සමුද්දො ච, මහිච්ඡො චාපි පුග්ගලො।
gae:සකටෙන පච්චයෙ දෙන්තු, තයොපෙතෙ අතප්පයා”ති॥
bod:එතෙ පන අත්රිච්ඡතාදයො දොසෙ ආරකා විවජ්ජෙත්වා සන්තගුණනිගුහනාධිප්පායො පටිග්ගහණෙ ච මත්තඤ්ඤූ <b>අප්පිච්ඡො</b>। අත්තනි විජ්ජමානම්පි ගුණං <pb M=3.276/> පටිච්ඡාදෙතුකාමතාය සද්ධො සමානො “සද්ධොති මං ජනො ජානාතූ”ති න ඉච්ඡති, සීලවා, බහුස්සුතො, පවිවිත්තො, ආරද්ධවීරියො, උපට්ඨිතස්සති, සමාහිතො, පඤ්ඤවා සමානො “පඤ්ඤවාති මං ජනො ජානාතූ”ති න ඉච්ඡති। ස්වායං පච්චයප්පිච්ඡො, ධුතඞ්ගප්පිච්ඡො, පරියත්තිඅප්පිච්ඡො අධිගමප්පිච්ඡොති චතුබ්බිධො। තත්ථ <b>චතූසු පච්චයෙසු අප්පිච්ඡො</b> පච්චයදායකං දෙය්යධම්මං අත්තනො ථාමඤ්ච ඔලොකෙත්වා සචෙපි හි දෙය්යධම්මො බහු හොති, දායකො අප්පං දාතුකාමො, දායකස්ස වසෙන අප්පමෙව ගණ්හාති। දෙය්යධම්මො චෙ අප්පො, දායකො බහුං දාතුකාමො, දෙය්යධම්මස්ස වසෙන අප්පමෙව ගණ්හාති। දෙය්යධම්මොපි චෙ බහු, දායකොපි බහුං දාතුකාමො, අත්තනො ථාමං ඤත්වා පමාණයුත්තමෙව ගණ්හාති। එවරූපො හි භික්ඛු අනුප්පන්නං ලාභං උප්පාදෙති, උප්පන්නං ලාභං ථාවරං කරොති, දායකානං චිත්තං ආරාධෙති। ධුතඞ්ගසමාදානස්ස පන අත්තනි අත්ථිභාවං න ජානාපෙතුකාමො <b>ධුතඞ්ගප්පිච්ඡො</b>। යො අත්තනො බහුස්සුතභාවං ජානාපෙතුං න ඉච්ඡති, අයං <b>පරියත්තිඅප්පිච්ඡො</b> <pb V=3.256/>। යො පන සොතාපන්නාදීසු අඤ්ඤතරො හුත්වා සබ්රහ්මචාරීනම්පි අත්තනො සොතාපන්නාදිභාවං ජානාපෙතුං න ඉච්ඡති, අයං <b>අධිගමප්පිච්ඡො</b>। එවමෙතෙසං අප්පිච්ඡානං යා අප්පිච්ඡතා, තස්සා සද්ධිං සන්දස්සනාදිවිධිනා අනෙකාකාරවොකාරානිසංසවිභාවනවසෙන සප්පටිපක්ඛස්ස අත්රිච්ඡතාදිභෙදස්ස ඉච්ඡාචාරස්ස ආදීනවවිභාවනවසෙන ච පවත්තා කථා <b>අප්පිච්ඡකථා</b>।
bod:<b>සන්තුට්ඨිකථා</b>ති එත්ථ <b>සන්තුට්ඨී</b>ති සකෙන අත්තනා ලද්ධෙන තුට්ඨි සන්තුට්ඨි। අථ වා විසමං පච්චයිච්ඡං පහාය සමං තුට්ඨි සන්තුට්ඨි, සන්තෙන වා විජ්ජමානෙන තුට්ඨි සන්තුට්ඨි। වුත්තඤ්චෙතං –
gax:“අතීතං නානුබද්ධො සො, නප්පජප්පමනාගතං।
gae:පච්චුප්පන්නෙන යාපෙන්තො, සන්තුට්ඨොති පවුච්චතී”ති॥
bod:සම්මා වා ඤායෙන භගවතා අනුඤ්ඤාතවිධිනා පච්චයෙහි තුට්ඨි සන්තුට්ඨි, අත්ථතො ඉතරීතරපච්චයසන්තොසො, සො ද්වාදසවිධො හොති। කථං? චීවරෙ යථාලාභසන්තොසො, යථාබලසන්තොසො, යථාසාරුප්පසන්තොසොති තිවිධො। එවං පිණ්ඩපාතාදීසු।
bod:තත්රායං <pb M=3.277/> පභෙදවණ්ණනා – ඉධ භික්ඛු චීවරං ලභති සුන්දරං වා අසුන්දරං වා, සො තෙනෙව යාපෙති, අඤ්ඤං න පත්ථෙති, ලභන්තොපි න ගණ්හාති, අයමස්ස <b>චීවරෙ යථාලාභසන්තොසො</b>। අථ පන පකතිදුබ්බලො වා හොති ආබාධජරාභිභූතො වා, ගරුචීවරං පාරුපන්තො කිලමති, සො සභාගෙන භික්ඛුනා සද්ධිං තං පරිවත්තෙත්වා ලහුකෙන යාපෙන්තොපි සන්තුට්ඨොව හොති, අයමස්ස <b>චීවරෙ යථාබලසන්තොසො</b>। අපරො පණීතපච්චයලාභී හොති, සො පට්ටචීවරාදීනං අඤ්ඤතරං මහග්ඝචීවරං බහූනි වා ලභිත්වා “ඉදං ථෙරානං චිරපබ්බජිතානං බහුස්සුතානං අනුරූපං, ඉදං ගිලානානං දුබ්බලානං අප්පලාභීනං හොතූ”ති තෙසං දත්වා අත්තනා සඞ්කාරකූටාදිතො වා නන්තකානි උච්චිනිත්වා සඞ්ඝාටිං කත්වා තෙසං වා පුරාණචීවරානි ගහෙත්වා ධාරෙන්තොපි සන්තුට්ඨොව හොති, අයමස්ස <b>චීවරෙ යථාසාරුප්පසන්තොසො</b>।
bod:ඉධ පන භික්ඛු පිණ්ඩපාතං ලභති ලූඛං වා පණීතං වා, සො තෙනෙව යාපෙති, අඤ්ඤං න පත්ථෙති, ලභන්තොපි න ගණ්හාති, අයමස්ස <b>පිණ්ඩපාතෙ යථාලාභසන්තොසො</b>। අථ පන ආබාධිකො හොති, ලූඛං පණීතං පකතිවිරුද්ධං බ්යාධිවිරුද්ධං වා පිණ්ඩපාතං භුඤ්ජිත්වා ගාළ්හං වා රොගාබාධං පාපුණාති, සො සභාගස්ස භික්ඛුනො දත්වා තස්ස හත්ථතො සප්පායභොජනං භුඤ්ජිත්වා <pb V=3.257/> සමණධම්මං කරොන්තොපි සන්තුට්ඨොව හොති, අයමස්ස <b>පිණ්ඩපාතෙ යථාබලසන්තොසො</b>। අපරො බහුං පණීතං පිණ්ඩපාතං ලභති, සො “අයං පිණ්ඩපාතො චිරපබ්බජිතානං අනුරූපො”ති චීවරං විය තෙසං දත්වා තෙසං වා සෙසකං අත්තනා පිණ්ඩාය චරිත්වා මිස්සකාහාරං වා භුඤ්ජන්තොපි සන්තුට්ඨොව හොති, අයමස්ස <b>පිණ්ඩපාතෙ යථාසාරුප්පසන්තොසො</b>।
bod:ඉධ පන භික්ඛුනො සෙනාසනං පාපුණාති මනාපං වා ආමනාපං වා අන්තමසො තිණසන්ථාරකම්පි, සො තෙනෙව සන්තුස්සති, පුන අඤ්ඤං සුන්දරතරං පාපුණාති, තං න ගණ්හාති, අයමස්ස <b>සෙනාසනෙ යථාලාභසන්තොසො</b>। අථ පන ආබාධිකො හොති දුබ්බලො වා, පකතිවිරුද්ධං වා සො බ්යාධිවිරුද්ධං වා සෙනාසනං ලභති, යත්ථස්ස වසතො අඵාසු හොති, සො තං සභාගස්ස භික්ඛුනො දත්වා තස්ස සන්තකෙ සප්පායසෙනාසනෙ වසිත්වා සමණධම්මං කරොන්තොපි සන්තුට්ඨොව හොති, අයමස්ස <pb M=3.278/> <b>සෙනාසනෙ යථාබලසන්තොසො</b>। අපරො සුන්දරං සෙනාසනං පත්තම්පි න සම්පටිච්ඡති “පණීතසෙනාසනං නාම පමාදට්ඨාන”න්ති, මහාපුඤ්ඤතාය වා ලෙණමණ්ඩපකූටාගාරාදීනි බහූනි පණීතසෙනාසනානි ලභති, සො තානි චීවරාදීනි විය චිරපබ්බජිතාදීනං දත්වා යත්ථ කත්ථචි වසන්තොපි සන්තුට්ඨොව හොති, අයමස්ස <b>සෙනාසනෙ යථාසාරුප්පසන්තොසො</b>।
bod:ඉධ පන භික්ඛු භෙසජ්ජං ලභති ලූඛං වා පණීතං වා, සො තෙනෙව තුස්සති, අඤ්ඤං න පත්ථෙති, ලභන්තොපි න ගණ්හාති, අයං <b>ගිලානපච්චයෙ යථාලාභසන්තොසො</b>। අථ පන තෙලෙන අත්ථිකො ඵාණිතං ලභති, සො යං ලභති, සො තං සභාගස්ස භික්ඛුනො දත්වා තස්ස හත්ථතො තෙලෙන භෙසජ්ජං කත්වා සමණධම්මං කරොන්තොපි සන්තුට්ඨොව හොති, අයමස්ස <b>ගිලානපච්චයෙ යථාබලසන්තොසො</b>। අපරො මහාපුඤ්ඤො බහුං තෙලමධුඵාණිතාදිපණීතභෙසජ්ජං ලභති, සො තං චීවරාදීනි විය චිරපබ්බජිතාදීනං දත්වා තෙසං ආභතකෙන යෙන කෙනචි භෙසජ්ජං කරොන්තොපි සන්තුට්ඨොව හොති। යො පන එකස්මිං භාජනෙ මුත්තහරීතකං, එකස්මිං චතුමධුරං ඨපෙත්වා “ගණ්හථ, භන්තෙ, යදිච්ඡසී”ති වුච්චමානො “සචස්ස තෙසු අඤ්ඤතරෙනපි රොගො වූපසම්මති, ඉදං මුත්තහරීතකං නාම බුද්ධාදීහි වණ්ණිත”න්ති, “පූතිමුත්තභෙසජ්ජං නිස්සාය පබ්බජ්ජා, තත්ථ තෙ යාවජීවං උස්සාහො කරණීයො”ති (මහාව॰ 128) වචනං අනුස්සරන්තො චතුමධුරං පටික්ඛිපිත්වා මුත්තහරීතකෙන භෙසජ්ජං කරොන්තො පරමසන්තුට්ඨොව හොති, අයමස්ස <b>ගිලානපච්චයෙ යථාසාරුප්පසන්තොසො</b>।
bod:සො එවංපභෙදො සබ්බොපි සන්තොසො සන්තුට්ඨීති පවුච්චති। තෙන වුත්තං “අත්ථතො ඉතරීතරපච්චයසන්තොසො”ති। තස්සා සන්තුට්ඨියා සද්ධිං සන්දස්සනාදිවිධිනා ආනිසංසවිභාවනවසෙන <pb V=3.258/> තප්පටිපක්ඛස්ස අත්රිච්ඡතාදිභෙදස්ස ඉච්ඡාචාරස්ස ආදීනවවිභාවනවසෙන ච පවත්තා කථා <b>සන්තුට්ඨිකථා</b>। ඉතො පරාසුපි කථාසු එසෙව නයො। විසෙසමත්තමෙව වක්ඛාම।
bod:<b>පවිවෙකකථා</b>ති එත්ථ කායවිවෙකො, චිත්තවිවෙකො, උපධිවිවෙකොති තයො විවෙකා। තෙසු එකො ගච්ඡති, එකො තිට්ඨති, එකො නිසීදති <pb M=3.279/>, එකො සෙය්යං කප්පෙති, එකො ගාමං පිණ්ඩාය පවිසති, එකො පටික්කමති, එකො අභික්කමති, එකො චඞ්කමං අධිට්ඨාති, එකො චරති, එකො විහරති, එවං සබ්බිරියාපථෙසු සබ්බකිච්චෙසු ගණසඞ්ගණිකං පහාය විවිත්තවාසො <b>කායවිවෙකො</b> නාම। අට්ඨ සමාපත්තියො පන <b>චිත්තවිවෙකො</b> නාම। නිබ්බානං <b>උපධිවිවෙකො</b> නාම। වුත්තඤ්හෙතං “කායවිවෙකො ච විවෙකට්ඨකායානං නෙක්ඛම්මාභිරතානං, චිත්තවිවෙකො ච පරිසුද්ධචිත්තානං පරමවොදානප්පත්තානං, උපධිවිවෙකො ච නිරුපධීනං පුග්ගලානං විසඞ්ඛාරගතාන”න්ති (මහානි॰ 57)। විවෙකොයෙව පවිවෙකො, පවිවෙකෙ පටිසංයුත්තා කථා <b>පවිවෙකකථා</b>।
bod:<b>අසංසග්ගකථා</b>ති එත්ථ සවනසංසග්ගො, දස්සනසංසග්ගො, සමුල්ලපනසංසග්ගො, සම්භොගසංසග්ගො, කායසංසග්ගොති පඤ්ච සංසග්ගා। තෙසු ඉධෙකච්චො භික්ඛු සුණාති “අමුකස්මිං ඨානෙ ගාමෙ වා නිගමෙ වා ඉත්ථී අභිරූපා දස්සනීයා පාසාදිකා පරමාය වණ්ණපොක්ඛරතාය සමන්නාගතා”ති, සො තං සුත්වා සංසීදති විසීදති, න සක්කොති බ්රහ්මචරියං සන්ධාරෙතුං, සික්ඛං පච්චක්ඛාය හීනායාවත්තති, එවං විසභාගාරම්මණස්සවනෙන උප්පන්නකිලෙසසන්ථවො <b>සවනසංසග්ගො</b> නාම। න හෙව ඛො භික්ඛු සුණාති, අපිච ඛො සාමං පස්සති ඉත්ථිං අභිරූපං දස්සනීයං පාසාදිකං පරමාය වණ්ණපොක්ඛරතාය සමන්නාගතං, සො තං දිස්වා සංසීදති විසීදති, න සක්කොති බ්රහ්මචරියං සන්ධාරෙතුං, සික්ඛං පච්චක්ඛාය හීනායාවත්තති, එවං විසභාගාරම්මණදස්සනෙන උප්පන්නකිලෙසසන්ථවො <b>දස්සනසංසග්ගො</b> නාම। දිස්වා පන අඤ්ඤමඤ්ඤං ආලාපසල්ලාපවසෙන උප්පන්නො කිලෙසසන්ථවො <b>සමුල්ලපනසංසග්ගො</b> නාම। සඤ්ජග්ඝනාදිපි එතෙනෙව සඞ්ගය්හති। අත්තනො පන සන්තකං යං කිඤ්චි මාතුගාමස්ස දත්වා අදත්වා වා තෙන දින්නස්ස වනභඞ්ගිනියාදිනො පරිභොගවසෙන උප්පන්නො කිලෙසසන්ථවො <b>සම්භොගසංසග්ගො</b> නාම। මාතුගාමස්ස හත්ථග්ගාහාදිවසෙන උප්පන්නකිලෙසසන්ථවො <b>කායසංසග්ගො</b> නාම।
bod:යොපි චෙස “ගිහීහි සංසට්ඨො විහරති අනනුලොමිකෙන සංසග්ගෙන සහසොකී සහනන්දී සුඛිතෙසු සුඛිතො දුක්ඛිතෙසු දුක්ඛිතො උප්පන්නෙසු කිච්චකරණීයෙසු අත්තනා වො යොගං ආපජ්ජතී”ති (සං॰ නි॰ 3.3; මහානි॰ 164) එවං <pb M=3.280/> වුත්තො අනනුලොමිකො ගිහිසංසග්ගො නාම, යො ච සබ්රහ්මචාරීහිපි කිලෙසුප්පත්තිහෙතුභූතො සංසග්ගො, තං සබ්බං පහාය ය්වායං <pb V=3.259/> සංසාරෙ ථිරතරං සංවෙගසඞ්ඛාරෙසු තිබ්බං භයසඤ්ඤං සරීරෙ පටික්කූලසඤ්ඤං සබ්බාකුසලෙසු ජිගුච්ඡාපුබ්බඞ්ගමං හිරොත්තප්පං සබ්බකිරියාසු සතිසම්පජඤ්ඤන්ති සබ්බං පච්චුපට්ඨපෙත්වා කමලදලෙ ජලබින්දු විය සබ්බත්ථ අලග්ගභාවො, අයං සබ්බසංසග්ගප්පටිපක්ඛතාය අසංසග්ගො, තප්පටිසංයුත්තා කථා <b>අසංසග්ගකථා</b>।
bod:<b>වීරියාරම්භකථා</b>ති එත්ථ වීරස්ස භාවො, කම්මන්ති වා වීරියං, විධිනා ඊරෙතබ්බං පවත්තෙතබ්බන්ති වා වීරියං, වීරියඤ්ච තං අකුසලානං ධම්මානං පහානාය, කුසලානං ධම්මානං උපසම්පදාය ආරභනං වීරියාරම්භො। ස්වායං කායිකො, චෙතසිකො චාති දුවිධො, ආරම්භධාතු, නික්කමධාතු, පරක්කමධාතු, චාති තිවිධො, සම්මප්පධානවසෙන චතුබ්බිධො। සො සබ්බොපි යො භික්ඛු ගමනෙ උප්පන්නකිලෙසං ඨානං පාපුණිතුං න දෙති, ඨානෙ උප්පන්නං නිසජ්ජං, නිසජ්ජාය උප්පන්නං සයනං පාපුණිතුං න දෙති, තත්ථ තත්ථෙව අජපදෙන දණ්ඩෙන කණ්හසප්පං උප්පීළෙත්වා ගණ්හන්තො විය තිඛිණෙන අසිනා අමිත්තං ගීවාය පහරන්තො විය සීසං උක්ඛිපිතුං අදත්වා වීරියබලෙන නිග්ගණ්හාති, තස්සෙවං වීරියාරම්භො ආරද්ධවීරියස්ස වසෙන වෙදිතබ්බො, තප්පටිසංයුත්තා කථා <b>වීරියාරම්භකථා</b>।
bod:<b>සීලකථා</b>තිආදීසු දුවිධං සීලං ලොකියං ලොකුත්තරඤ්ච। තත්ථ <b>ලොකියං</b> පාතිමොක්ඛසංවරාදි චතුපාරිසුද්ධිසීලං। <b>ලොකුත්තරං</b> මග්ගසීලං ඵලසීලඤ්ච। තථා <b>සමාධි</b>පි। විපස්සනාය පාදකභූතා සහ උපචාරෙන අට්ඨ සමාපත්තියො <b>ලොකියො</b> සමාධි, මග්ගසම්පයුත්තො පනෙත්ථ <b>ලොකුත්තරො</b> සමාධි නාම। තථා <b>පඤ්ඤා</b>පි। <b>ලොකියා</b> සුතමයා, චින්තාමයා, ඣානසම්පයුත්තා, විපස්සනාඤාණඤ්ච। විසෙසතො පනෙත්ථ විපස්සනාපඤ්ඤා ගහෙතබ්බා। <b>ලොකුත්තරා</b> මග්ගපඤ්ඤා ඵලපඤ්ඤා ච। <b>විමුත්ති</b> අරියඵලවිමුත්ති නිබ්බානඤ්ච। අපරෙ පන තදඞ්ගවික්ඛම්භනසමුච්ඡෙදවිමුත්තීනම්පි වසෙනෙත්ථ අත්ථං සංවණ්ණෙන්ති। <b>විමුත්තිඤාණදස්සන</b>ම්පි එකූනවීසතිවිධං පච්චවෙක්ඛණඤාණං। ඉති ඉමෙසං සීලාදීනං සද්ධිං සන්දස්සනාදිවිධිනා අනෙකාකාරවොකාරආනිසංසවිභාවනවසෙන චෙව තප්පටිපක්ඛානං දුස්සීල්යාදීනං ආදීනවවිභාවනවසෙන ච පවත්තා කථා, තප්පටිසංයුත්තා කථා වා <b>සීලාදිකථා නාම</b>।
bod:එත්ථ <pb M=3.281/> ච “අත්තනා ච අප්පිච්ඡො හොති, අප්පිච්ඡ කථඤ්ච පරෙසං කත්තා”ති (ම॰ නි॰ 1.252; අ॰ නි॰ 10.70) “සන්තුට්ඨො හොති ඉතරීතරෙන චීවරෙන, ඉතරීතරචීවරසන්තුට්ඨියා ච වණ්ණවාදී”ති (සං॰ නි॰ 2.144; චූළනි॰ ඛග්ගවිසාණපුච්ඡානිද්දෙසො 128) ච ආදිවචනතො සයඤ්ච අප්පිච්ඡතාදිගුණසමන්නාගතෙන පරෙසම්පි තදත්ථාය හිතජ්ඣාසයෙන <pb V=3.260/> පවත්තෙතබ්බා තථාරූපී කථා। යා ඉධ අභිසල්ලෙඛිකාදිභාවෙන විසෙසෙත්වා වුත්තා අප්පිච්ඡකථාදීති වෙදිතබ්බා। කාරකස්සෙව හි කථා විසෙසතො අධිප්පෙතත්ථසාධිනී। තථා හි වක්ඛති – “කල්යාණමිත්තස්සෙතං, මෙඝිය, භික්ඛුනො පාටිකඞ්ඛං…පෙ॰… අකසිරලාභී”ති (අ॰ නි॰ 9.3)।
bod:<b>එවරූපියා</b>ති ඊදිසාය යථාවුත්තාය। <b>නිකාමලාභී</b>ති යථිච්ඡිතලාභී යථාරුචිලාභී, සබ්බකාලං ඉමං කථං සොතුං විචාරෙතුඤ්ච යථාසුඛං ලභන්තො। <b>අකිච්ඡලාභී</b>ති නිදුක්ඛලාභී। <b>අකසිරලාභී</b>ති විපුලලාභී।
bod:<b>ආරද්ධවීරියො</b>ති පග්ගහිතවීරියො। <b>අකුසලානං ධම්මානං පහානායා</b>ති අකොසල්ලසම්භූතට්ඨෙන අකුසලානං පාපධම්මානං පජහනත්ථාය। <b>කුසලානං ධම්මාන</b>න්ති කුච්ඡිතානං සලනාදිඅත්ථෙන අනවජ්ජට්ඨෙන ච කුසලානං සහවිපස්සනානං මග්ගඵලධම්මානං। <b>උපසම්පදායා</b>ති සම්පාදනාය අත්තනො සන්තානෙ උප්පාදනාය। <b>ථාමවා</b>ති උස්සොළ්හිසඞ්ඛාතෙන වීරියථාමෙන සමන්නාගතො। <b>දළ්හපරක්කමො</b>ති ථිරපරක්කමො අසිථිලවීරියො। <b>අනික්ඛිත්තධුරො</b>ති අනොරොහිතධුරො අනොසක්කවීරියො।
bod:<b>පඤ්ඤවා</b>ති විපස්සනාපඤ්ඤාය පඤ්ඤවා। <b>උදයත්ථගාමිනියා</b>ති පඤ්චන්නං ඛන්ධානං උදයඤ්ච වයඤ්ච පටිවිජ්ඣන්තියා। <b>අරියායා</b>ති වික්ඛම්භනවසෙන කිලෙසෙහි ආරකා දූරෙ ඨිතාය නිද්දොසාය। <b>නිබ්බෙධිකායා</b>ති නිබ්බෙධභාගියාය। <b>සම්මා දුක්ඛක්ඛයගාමිනියා</b>ති වට්ටදුක්ඛස්ස ඛෙපනතො “දුක්ඛක්ඛයො”ති ලද්ධනාමං අරියමග්ගං සම්මා හෙතුනා නයෙන ගච්ඡන්තියා। ඉමෙසු ච පන පඤ්චසු ධම්මෙසු සීලං වීරියං පඤ්ඤා ච යොගිනො අජ්ඣත්තිකං අඞ්ගං, ඉතරද්වයං බාහිරං අඞ්ගං। තත්ථාපි කල්යාණමිත්තසන්නිස්සයෙනෙව සෙසං චතුබ්බිධං ඉජ්ඣති, කල්යාණමිත්තස්සෙවෙත්ථ බහුකාරතං දස්සෙන්තො සත්ථා <b>“කල්යාණමිත්තස්සෙතං, මෙඝිය, භික්ඛුනො පාටිකඞ්ඛ”</b>න්තිආදිනා දෙසනං වඩ්ඪෙසි। තත්ථ <b>පාටිකඞ්ඛ</b>න්ති එකංසෙන ඉච්ඡිතබ්බං, අවස්සංභාවීති අත්ථො। <b>ය</b>න්ති කිරියාපරාමසනං <pb M=3.282/>। ඉදං වුත්තං හොති – “සීලවා භවිස්සතී”ති එත්ථ යදෙතං කල්යාණමිත්තස්ස භික්ඛුනො සීලවන්තතාය භවනං සීලසම්පන්නත්තං, තස්ස භික්ඛුනො සීලසම්පන්නත්තා එතං තස්ස පාටිකඞ්ඛං, අවස්සංභාවී එකංසෙනෙව තස්ස තත්ථ නියොජනතොති අධිප්පායො। <b>පාතිමොක්ඛසංවරසංවුතො විහරතී</b>තිආදීසුපි එසෙව නයො।
bod:එවං භගවා සදෙවකෙ ලොකෙ උත්තමකල්යාණමිත්තසඞ්ඛාතස්ස අත්තනො වචනං අනාදියිත්වා තං <pb V=3.261/> වනසණ්ඩං පවිසිත්වා තාදිසං විප්පකාරං පත්තස්ස ආයස්මතො මෙඝියස්ස කල්යාණමිත්තතාදිනා සකලං සාසනසම්පදං දස්සෙත්වා ඉදානිස්ස තත්ථ ආදරජාතස්ස පුබ්බෙ යෙහි කාමවිතක්කාදීහි උපද්දුතත්තා කම්මට්ඨානං න සම්පජ්ජති, තස්ස තෙසං උජුවිපච්චනීකභූතත්තා ච භාවනානයං පකාසෙත්වා තතො පරං අරහත්තස්ස කම්මට්ඨානං ආචික්ඛන්තො <b>“තෙන ච පන, මෙඝිය, භික්ඛුනා ඉමෙසු පඤ්චසු ධම්මෙසු පතිට්ඨාය චත්තාරො ධම්මා උත්තරි භාවෙතබ්බා”</b>තිආදිමාහ। තත්ථ <b>තෙනා</b>ති එවං කල්යාණමිත්තසන්නිස්සයෙන යථාවුත්තසීලාදිගුණසමන්නාගතෙන। තෙනෙවාහ <b>“ඉමෙසු පඤ්චසු ධම්මෙසු පතිට්ඨායා”</b>ති। <b>උත්තරී</b>ති ආරද්ධතරුණවිපස්සනස්ස රාගාදිපරිස්සයා චෙ උප්පජ්ජෙය්යුං, තෙසං විසොධනත්ථං තතො උද්ධං චත්තාරො ධම්මා භාවෙතබ්බා උප්පාදෙතබ්බා වඩ්ඪෙතබ්බා ච।
bod:<b>අසුභා</b>ති එකාදසසු අසුභකම්මට්ඨානෙසු යථාරහං යත්ථ කත්ථචි අසුභභාවනා। <b>රාගස්ස පහානායා</b>ති කාමරාගස්ස පජහනත්ථාය। අයමත්ථො සාලිලාවකොපමාය විභාවෙතබ්බො। එවංභූතං භාවනාවිධිං සන්ධාය වුත්තං – “අසුභා භාවෙතබ්බා රාගස්ස පහානායා”ති। <b>මෙත්තා</b>ති මෙත්තාකම්මට්ඨානං। <b>බ්යාපාදස්ස පහානායා</b>ති වුත්තනයෙනෙව උප්පන්නස්ස කොපස්ස පජහනත්ථාය। <b>ආනාපානස්සතී</b>ති සොළසවත්ථුකා ආනාපානස්සති। <b>විතක්කුපච්ඡෙදායා</b>ති වුත්තනයෙනෙව උප්පන්නානං විතක්කානං පච්ඡෙදනත්ථාය। <b>අස්මිමානසමුග්ඝාතායා</b>ති “අස්මී”ති උප්පජ්ජනකස්ස නවවිධස්ස මානස්ස සමුච්ඡෙදනත්ථාය।
bod:<b>අනිච්චසඤ්ඤිනො</b>ති හුත්වා අභාවතො උදයබ්බයවන්තතො පභඞ්ගුතො තාවකාලිකතො නිච්චප්පටික්ඛෙපතො ච “සබ්බෙ සඞ්ඛාරා අනිච්චා”ති (ධ॰ ප॰ 277; චූළනි॰ හෙමකමාණවපුච්ඡානිද්දෙසො 56) පවත්තඅනිච්චානුපස්සනාවසෙන <pb M=3.283/> අනිච්චසඤ්ඤිනො। <b>අනත්තසඤ්ඤා සණ්ඨාතී</b>ති අසාරකතො අවසවත්තනතො පරතො රිත්තතො තුච්ඡතො සුඤ්ඤතො ච “සබ්බෙ ධම්මා අනත්තා”ති (ධ॰ ප॰ 279; චූළනි॰ හෙමකමාණවපුච්ඡානිද්දෙසො 56) එවං පවත්තඅනත්තානුපස්සනාසඞ්ඛාතා අනත්තසඤ්ඤා චිත්තෙ සණ්ඨහති අතිදළ්හං පතිට්ඨහති। අනිච්චලක්ඛණෙ හි දිට්ඨෙ අනත්තලක්ඛණං දිට්ඨමෙව හොති। තීසු ලක්ඛණෙසු හි එකස්මිං දිට්ඨෙ ඉතරද්වයං දිට්ඨමෙව හොති। තෙන වුත්තං “අනිච්චසඤ්ඤිනො, මෙඝිය, අනත්තසඤ්ඤා සණ්ඨාතී”ති। අනත්තලක්ඛණෙ සුදිට්ඨෙ “අස්මී”ති උප්පජ්ජනකමානො සුප්පජහොව හොතීති ආහ <b>“අනත්තසඤ්ඤී අස්මිමානසමුග්ඝාතං පාපුණාතී”</b>ති। <b>දිට්ඨෙව ධම්මෙ නිබ්බාන</b>න්ති දිට්ඨෙව ධම්මෙ ඉමස්මිංයෙව අත්තභාවෙ අපච්චයපරිනිබ්බානං පාපුණාති। අයමෙත්ථ සඞ්ඛෙපො, විත්ථාරතො පන අසුභාදිභාවනානයො <b>විසුද්ධිමග්ගෙ</b> වුත්තනයෙන වෙදිතබ්බො।
cen:මෙඝියසුත්තවණ්ණනා නිට්ඨිතා।
sub:4-5:නන්දකසුත්තාදිවණ්ණනා
bod:4-5:චතුත්ථෙ <pb V=3.262/> <b>ආගමයමානො</b>ති ඔලොකයමානො, බුද්ධො සහසා අපවිසිත්වා යාව සා කථා නිට්ඨාති, තාව අට්ඨාසීති අත්ථො। තෙනාහ <b>“ඉදමවොචාති ඉදං කථාවසානං උදික්ඛමානො”</b>ති। අනිච්චදුක්ඛාදිවසෙන සබ්බධම්මසන්තීරණං <b>අධිපඤ්ඤාවිපස්සනා</b>ති ආහ <b>“සඞ්ඛාරපරිග්ගහවිපස්සනාඤාණස්සා”</b>ති। <b>මානස</b>න්ති රාගොපි චිත්තම්පි අරහත්තම්පි। “අන්තලික්ඛචරො පාසො, ය්වායං චරති මානසො”ති (සං॰ නි॰ 1.151; මහාව॰ 33) එත්ථ රාගො මානසං। “චිත්තං මනො මානස”න්ති (ධ॰ ස॰ 6) එත්ථ චිත්තං। “අප්පත්තමානසො සෙඛො, කාලං කයිරා ජනෙ සුතා”ති (සං॰ නි॰ 1.159) එත්ථ අරහත්තං। ඉධාපි අරහත්තමෙව අධිප්පෙතං। තෙනාහ <b>“අප්පත්තමානසාති අප්පත්තඅරහත්තා”</b>ති। අප්පත්තං මානසං අරහත්තං එතෙහීති <b>අප්පත්තමානසා</b>। ඉදානි චිත්තපරියායමෙව මානසසද්දං සන්ධායාහ <b>“අරහත්තං වා”</b>තිආදි। පඤ්චමං සුවිඤ්ඤෙය්යමෙව।
cen:නන්දකසුත්තාදිවණ්ණනා නිට්ඨිතා।
sub:6:සෙවනාසුත්තවණ්ණනා
bod:6:ඡට්ඨෙ <pb M=3.284/> <b>ජීවිතසම්භාරා</b>ති ජීවිතප්පවත්තියා සම්භාරා පච්චයා। <b>සමුදානෙතබ්බා</b>ති සම්මා ඤායෙන අනවජ්ජඋඤ්ඡාචරියාදිනා උද්ධමුද්ධමානෙතබ්බා පාපුණිතබ්බා। තෙ පන සමුදානිතා සමාහතා නාම හොන්තීති ආහ <b>“සමාහරිතබ්බා”</b>ති। <b>දුක්ඛෙන උප්පජ්ජන්තී</b>ති සුලභුප්පාදා න හොන්ති। එතෙන ගොචරඅසප්පායාදිභාවං දස්සෙති। <b>රත්තිභාගං වා දිවසභාගං වා</b>ති භුම්මත්ථෙ උපයොගවචනන්ති ආහ <b>“රත්තිකොට්ඨාසෙ වා දිවසකොට්ඨාසෙ වා”</b>ති। <b>රත්තිංයෙව පක්කමිතබ්බං</b> සමණධම්මස්ස තත්ථ අනිප්ඵජ්ජනතො। <b>සඞ්ඛාපී</b>ති “යදත්ථමහං පබ්බජිතො, න මෙතං ඉධ නිප්ඵජ්ජති, චීවරාදි පන සමුදාගච්ඡති, නාහං තදත්ථං පබ්බජිතො, කිං මෙ ඉධ වාසෙනා”ති පටිසඞ්ඛායපි। තෙනාහ <b>“සාමඤ්ඤත්ථස්ස භාවනාපාරිපූරිඅගමනං ජානිත්වා”</b>ති। අනන්තරවාරෙ <b>සඞ්ඛාපී</b>ති සමණධම්මස්ස නිප්ඵජ්ජනභාවං ජානිත්වා। <b>සො පුග්ගලො අනාපුච්ඡා පක්කමිතබ්බං, නානුබන්ධිතබ්බො</b>ති “සො පුග්ගලො”ති පදස්ස “නානුබන්ධිතබ්බො”ති ඉමිනා සම්බන්ධො। යස්ස යෙන හි සම්බන්ධො, දූරට්ඨෙනපි සො භවති। <b>තං පුග්ගල</b>න්ති සො පුග්ගලොති පච්චත්තවචනං උපයොගවසෙන පරිණාමෙත්වා තං පුග්ගලං අනාපුච්ඡා පක්කමිතබ්බන්ති අත්ථො। අත්ථවසෙන හි විභත්තිපරිණාමොති। <b>ආපුච්ඡා පක්කමිතබ්බ</b>න්ති ච කතඤ්ඤුකතවෙදිතාය නියොජනං। <b>එවරූපො</b>ති යං <pb V=3.263/> නිස්සාය භික්ඛුනො ගුණෙහි වුද්ධියෙව පාටිකඞ්ඛා, පච්චයෙහි න පරිස්සයො, එවරූපො දණ්ඩකම්මාදීහි නිග්ගණ්හාති චෙපි, න පරිච්චජිතබ්බොති දස්සෙති <b>“සචෙපී”</b>තිආදිනා।
cen:සෙවනාසුත්තවණ්ණනා නිට්ඨිතා।
sub:7-10:සුතවාසුත්තාදිවණ්ණනා
bod:7-10:සත්තමෙ <b>අභබ්බො ඛීණාසවො භික්ඛු සඤ්චිච්ච පාණ</b>න්තිආදි දෙසනාසීසමෙව, සොතාපන්නාදයොපි පන අභබ්බාව, පුථුජ්ජනඛීණාසවානං නින්දාපසංසත්ථම්පි එවං වුත්තං। පුථුජ්ජනො නාම ගාරය්හො මාතුඝාතාදීනි කරොති, ඛීණාසවො පන පාසංසො කුන්ථකිපිල්ලිකඝාතාදීනිපි න කරොතීති। <b>සන්නිධිකාරකං කාමෙ පරිභුඤ්ජිතු</b>න්ති යථා ගිහිභූතො සන්නිධිං කත්වා වත්ථුකාමෙ පරිභුඤ්ජති, එවං තිලතණ්ඩුලසප්පිනවනීතාදීනි සන්නිධිං <pb M=3.285/> කත්වා ඉදානි පරිභුඤ්ජිතුං අභබ්බොති අත්ථො। වත්ථුකාමෙ පන නිදහිත්වා පරිභුඤ්ජන්තා තන්නිස්සිතං කිලෙසකාමම්පි නිදහිත්වා පරිභුඤ්ජන්ති නාමාති ආහ <b>“වත්ථුකාමකිලෙසකාමෙ”</b>ති। නනු ච ඛීණාසවස්සෙව වසනට්ඨානෙ තිලතණ්ඩුලාදයො පඤ්ඤායන්තීති? න පන තෙ අත්තනො අත්ථාය නිධෙන්ති, අඵාසුකපබ්බජිතාදීනං අත්ථාය නිධෙන්ති। අනාගාමිස්ස කථන්ති? තස්සපි පඤ්ච කාමගුණා සබ්බසොව පහීනා, ධම්මෙන පන ලද්ධං විචාරෙත්වා පරිභුඤ්ජති। අකප්පියකාමගුණෙ සන්ධායෙතං වුත්තං, න මඤ්චපීඨඅත්ථරණපාවුරණාදිසන්නිස්සිතං। <b>සෙය්යාථාපි පුබ්බෙ අගාරියභූතො</b>ති යථා පුබ්බෙ ගිහිභූතො පරිභුඤ්ජති, එවං පරිභුඤ්ජිතුං අභබ්බො। අගාරමජ්ඣෙ වසන්තා හි සොතාපන්නාදයො යාවජීවං ගිහිබ්යඤ්ජනෙන තිට්ඨන්ති। ඛීණාසවො පන අරහත්තං පත්වාව මනුස්සභූතො පරිනිබ්බාති වා පබ්බජති වා। චාතුමහාරාජිකාදීසු කාමාවචරදෙවෙසු මුහුත්තම්පි න තිට්ඨති। කස්මා? විවෙකට්ඨානස්ස අභාවා। භුම්මදෙවත්තභාවෙ පන ඨිතො අරහත්තං පත්වාපි තිට්ඨති විවෙකට්ඨානසම්භවා। අට්ඨමාදීනි උත්තානත්ථානෙව।
cen:සුතවාසුත්තාදිවණ්ණනා නිට්ඨිතා।
cen:සම්බොධිවග්ගවණ්ණනා නිට්ඨිතා।
