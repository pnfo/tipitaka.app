cha:2:දුතියවග්ගො
sub:1:පරූපහාරවණ්ණනා
bod:307:ඉදානි <pb P=.55/> <pb M=.160/> පරූපහාරකථා නාම හොති। තත්ථ යෙ අරහත්තං පටිජානන්තානං අප්පත්තෙ පත්තසඤ්ඤීනං අධිමානිකානං කුහකානං වා අරහත්තං පටිජානන්තානං සුක්කවිස්සට්ඨිං දිස්වා “මාරකායිකා දෙවතා අරහතො අසුචිං උපසංහරන්තී”ති මඤ්ඤන්ති; සෙය්යථාපි එතරහි පුබ්බසෙලියා ච අපරසෙලියා ච; තෙ සන්ධාය <b>අත්ථි අරහතො</b>ති පුච්ඡා සකවාදිස්ස, පටිඤ්ඤා ඉතරස්ස। ඉදානි යස්මා සුක්කවිස්සට්ඨි නාම රාගසමුට්ඨානා හොති, තස්මා <b>අත්ථි අරහතො රාගො</b>ති අනුයොගො ආරද්ධො। සො සබ්බොපි උත්තානත්ථොයෙව।
bod:<b>මාරකායිකා දෙවතා අත්තනො</b>තිආදිපඤ්හෙ යස්මා තාසං දෙවතානං සුක්කවිස්සට්ඨි නාම නත්ථි, අඤ්ඤෙසම්පි සුක්කං ගහෙත්වා න උපසංහරන්ති, අරහතො පන සුක්කමෙව නත්ථි, තස්මා <b>න හෙව</b>න්ති පටික්ඛිපති।
bod:<b>නෙව අත්තනො</b>තිපඤ්හෙ පන නිම්මිනිත්වා උපසංහරන්තීති ලද්ධියා පටිජානාති। <b>ලොමකූපෙහී</b>තිපඤ්හෙ සප්පිතෙලානං විය ලොමකූපෙහි උපසංහරණාභාවං දිස්වා පටික්ඛිපති।
bod:308:<b>හන්ද</b> <pb V=.156/> <b>හී</b>ති වචසායත්ථෙ නිපාතො। “අරහා නු ඛො අහං, නො”ති එවං විමතිං ගාහයිස්සාමාති එවං වචසායං කත්වා උපසංහරන්තීති අත්ථො। <b>අත්ථි අරහතො විමතී</b>ති පුට්ඨො අට්ඨවත්ථුකං විචිකිච්ඡං සන්ධාය පටික්ඛිපති, දුතියං පුට්ඨො ඉත්ථිපුරිසානං නාමගොත්තාදීසු සන්නිට්ඨානාභාවං සන්ධාය පටිජානාති।
bod:309:<b>අත්ථි තස්ස ආසයො</b>ති තස්ස සුක්කස්ස උච්චාරපස්සාවානං විය පතිට්ඨානොකාසො අත්ථීති පුච්ඡති।
bod:312:<b>සධම්මකුසලස්සා</b>ති අත්තනො අරහත්තධම්මමත්තෙයෙව කුසලස්ස। පඤ්ඤාවිමුත්තං සන්ධායෙවං <pb P=.56/> වදති। <b>පරධම්මකුසලස්සා</b>ති සධම්මතො පරස්මිං <pb M=.161/> අට්ඨසමාපත්තිධම්මෙපි කුසලස්ස। උභතොභාගවිමුත්තං සන්ධායෙවං වදති। සෙසමෙත්ථ පාළිඅනුසාරෙනෙව වෙදිතබ්බන්ති।
cen:පරූපහාරකථාවණ්ණනා।
sub:2-3-4:අඤ්ඤාණාදිකථාවණ්ණනා
bod:314:ඉදානි අඤ්ඤාණං, කඞ්ඛා, පරවිතරණාති තිස්සො කථා නාම හොන්ති। තත්ථ යෙසං “අරහතො ඉත්ථිපුරිසාදීනං නාමගොත්තාදීසු ඤාණප්පවත්තියා අභාවෙන අත්ථි අඤ්ඤාණං, තත්ථෙව සන්නිට්ඨානාභාවෙන අත්ථි කඞ්ඛා। යස්මා ච නෙසං තානි වත්ථූනි පරෙ විතරන්ති පකාසෙන්ති ආචික්ඛන්ති, තස්මා නෙසං අත්ථි පරවිතරණා”ති ඉමා ලද්ධියො, සෙය්යථාපි එතරහි පුබ්බසෙලියාදීනං; තෙසං තා ලද්ධියො භින්දිතුං තීසුපි කථාසු පුච්ඡා සකවාදිස්ස, පටිඤ්ඤා ච පටික්ඛෙපො ච ඉතරස්ස। තත්ථ සබ්බෙසුපි පඤ්හෙසු චෙව විස්සජ්ජනෙසු ච පාළිං අනුගන්ත්වාව අත්ථො වෙදිතබ්බොති।
cen:අඤ්ඤාණාදිකථාවණ්ණනා।
sub:5:වචීභෙදකථාවණ්ණනා
bod:326:ඉදානි <pb V=.157/> වචීභෙදකථා නාම හොති। තත්ථ යෙසං “සොතාපත්තිමග්ගක්ඛණෙ පඨමං ඣානං සමාපන්නස්ස දුක්ඛන්ති වාචා භිජ්ජතී”ති ලද්ධි, සෙය්යථාපි එතරහි පුබ්බසෙලියාදීනං; තෙ සන්ධාය <b>සමාපන්නස්ස අත්ථි වචීභෙදො</b>ති පුච්ඡා සකවාදිස්ස, ලද්ධියං ඨත්වා පටිඤ්ඤා පරවාදිස්ස। පුන <b>සබ්බත්ථා</b>ති තයො භවෙ සන්ධාය පුට්ඨො අරූපං සන්ධාය පටික්ඛිපති। <b>සබ්බදා</b>ති <pb P=.57/> කාලවසෙන පුට්ඨො පඨමමග්ගක්ඛණෙ පඨමජ්ඣානිකසමාපත්තිතො අඤ්ඤං සබ්බං සමාපත්තිකාලං සන්ධාය පටික්ඛිපති। <b>සබ්බෙසං සමාපන්නාන</b>න්ති පුට්ඨො ලොකියසමාපත්තියො සමාපන්නෙ සන්ධාය පටික්ඛිපති। <b>සබ්බසමාපත්තීසූ</b>ති පුට්ඨො දුතියජ්ඣානාදිකං ලොකුත්තරං සබ්බඤ්ච ලොකියසමාපත්තිං සන්ධාය පටික්ඛිපති।
bod:<b>කායභෙදො</b>ති <pb M=.162/> අභික්කමාදිවසෙන පවත්තකායවිඤ්ඤත්ති। ඉදං “යානි චිත්තානි වචීවිඤ්ඤත්තිං සමුට්ඨාපෙන්ති, තානෙව කායවිඤ්ඤත්තිං। එවං සන්තෙ කස්මා කායභෙදොපි න හොතී”ති චොදනත්ථං පුච්ඡති। ඉතරො ලද්ධිවසෙන පටික්ඛිපති චෙව පටිජානාති ච। ඉදානි යදි සො මග්ගක්ඛණෙ “දුක්ඛ”න්ති වාචං භාසති, “සමුදයො”තිආදිකම්පි භාසෙය්ය। යදි වා තං න භාසති, ඉතරම්පි න භාසෙය්යාති චොදනත්ථං <b>දුක්ඛන්ති ජානන්තො</b>තිආදයො පඤ්හා වුත්තා। ඉතරො පන අත්තනො ලද්ධිවසෙනෙව පටිජානාති චෙව පටික්ඛිපති ච। ලොකුත්තරං පඨමජ්ඣානං සමාපන්නො දුක්ඛදුක්ඛන්ති විපස්සතීති හිස්ස ලද්ධි।
bod:328:<b>ඤාණ</b>න්ති ලොකුත්තරං චතුසච්චඤාණං। <b>සොත</b>න්ති සොතවිඤ්ඤාණං අධිප්පෙතං, යෙන තං සද්දං සුණාති। <b>ද්වින්නං ඵස්සාන</b>න්ති සොතසම්ඵස්සමනොසම්ඵස්සානං।
bod:329:<b>නො වත රෙ වත්තබ්බෙ</b>ති යදි අවිසෙසෙන යංකිඤ්චි සමාපන්නස්ස නත්ථි වචීභෙදො, න අවිසෙසෙන වත්තබ්බං “සමාපන්නස්ස අත්ථි වචීභෙදො”ති। සෙසමෙත්ථ උත්තානත්ථමෙව සද්ධිං සුත්තසාධනාය। යං පනෙතෙන “සිඛිස්ස ආනන්ද, භගවතො”ති පරියොසානෙ සුත්තං ආභතං, තත්ථ යෙන සමාපත්තිචිත්තෙන සො වචීභෙදො සමුට්ඨිතො, කායභෙදොපි තෙන සමුට්ඨාතියෙව, න ච තං ලොකුත්තරං පඨමජ්ඣානචිත්තං, තස්මා අසාධකන්ති।
cen:වචීභෙදකථාවණ්ණනා।
sub:6:දුක්ඛාහාරකථාවණ්ණනා
bod:334:ඉදානි <pb V=.158/> දුක්ඛාහාරකථා නාම හොති। තත්ථ “දුක්ඛං දුක්ඛන්ති වාචං භාසන්තො දුක්ඛෙ ඤාණං ආහරති, තං දුක්ඛාහාරො නාම වුච්චති <pb P=.58/>। තඤ්ච පනෙතං මග්ගඞ්ගං මග්ගපරියාපන්න”න්ති යෙසං ලද්ධි, සෙය්යථාපි එතරහි පුබ්බසෙලියානං; තෙ සන්ධාය <b>දුක්ඛාහාරො</b>ති පුච්ඡා සකවාදිස්ස, පටිඤ්ඤා පරවාදිස්ස। <b>යෙ කෙචී</b>ති පඨමපඤ්හෙ අවිපස්සකෙ සන්ධාය පටික්ඛිපති, දුතියපඤ්හෙ <pb M=.163/> විපස්සකෙ සන්ධාය පටිජානාති, තං පනස්ස ලද්ධිමත්තමෙව। තස්මා “සබ්බෙ තෙ”ති වාදස්ස භින්දනත්ථං <b>බාලපුථුජ්ජනා</b>තිආදිමාහ। තං උත්තානත්ථමෙවාති।
cen:දුක්ඛාහාරකථාවණ්ණනා।
sub:7:චිත්තට්ඨිතිකථාවණ්ණනා
bod:335:ඉදානි චිත්තට්ඨිතිකථා නාම හොති। තත්ථ යෙසං සමාපත්තිචිත්තඤ්චෙව භවඞ්ගචිත්තඤ්ච අනුප්පබන්ධෙන පවත්තමානං දිස්වා “එකමෙව චිත්තං චිරං තිට්ඨතී”ති ලද්ධි සෙය්යථාපි එතරහි හෙට්ඨා වුත්තප්පභෙදානං අන්ධකානං, තංලද්ධිවිසොධනත්ථං <b>එකං, චිත්තං දිවසං තිට්ඨතී</b>ති පුච්ඡා සකවාදිස්ස, පටිඤ්ඤා පරවාදිස්ස। <b>උපඩ්ඪදිවසො උප්පාදක්ඛණො</b>ති එත්ථ ඨිතික්ඛණං අනාමසිත්වා “අනිච්චා වත සඞ්ඛාරා, උප්පාදවයධම්මිනො”ති (සං॰ නි॰ 1.186; 2.143) දෙසනානයෙන උප්පාදවයවසෙනෙව පුච්ඡා කතා।
bod:<b>තෙ ධම්මා චිත්තෙන ලහුපරිවත්තා</b>ති පුට්ඨො චිත්තතො ලහුතරපරිවත්තිනො ධම්මෙ අපස්සන්තො පටික්ඛිපති। දුතියං පුට්ඨො යස්ස චිත්තස්ස දීඝට්ඨිතිං ඉච්ඡති, තං සන්ධාය පටිජානාති। <b>යාවතායුකං තිට්ඨතී</b>ති පඤ්හෙ “චුල්ලාසීතිසහස්සානි, කප්පා තිට්ඨන්ති යෙ මරූ”තිආදිවචනවසෙන (මහානි॰ 10) ආරුප්පතො අඤ්ඤත්ර පටික්ඛිපති, ආරුප්පෙ පටිජානාති। <b>මුහුත්තං මුහුත්තං උප්පජ්ජතී</b>ති පඤ්හෙ පරවාදිස්ස “උප්පාදවයධම්මිනො”තිආදිසුත්තවිරොධභයෙන පටිජානාති। ඨිතිං පනස්ස ලද්ධිවසෙන ඉච්ඡති। සෙසමෙත්ථ උත්තානත්ථමෙවාති।
cen:චිත්තට්ඨිතිකථාවණ්ණනා।
sub:8:කුක්කුළකථාවණ්ණනා
bod:338:ඉදානි <pb P=.59/> <pb V=.159/> කුක්කුළකථා නාම හොති। තත්ථ යෙසං “සබ්බං, භික්ඛවෙ, ආදිත්තං (සං॰ නි॰ 4.28; මහාව॰ 54) සබ්බෙ සඞ්ඛාරා දුක්ඛා”තිආදීනි (ධ॰ ප॰ 278) සුත්තානි අයොනිසො ගහෙත්වා <pb M=.164/> “නිප්පරියායෙනෙව සබ්බෙ සඞ්ඛාරා කුක්කුළා වීතච්චිතඞ්ගාරසම්මිස්සා ඡාරිකනිරයසදිසා”ති ලද්ධි, සෙය්යථාපි එතරහි ගොකුලිකානං; තෙසං නානප්පකාරසුඛසන්දස්සනෙන තං ලද්ධිං විවෙචෙතුං පුච්ඡා සකවාදිස්ස, පටිඤ්ඤා පරවාදිස්ස। තත්ථ <b>අනොධිං කත්වා</b>ති ඔධිං මරියාදං කොට්ඨාසං අකරිත්වා, අවිසෙසෙන සබ්බෙයෙවාති අත්ථො। සෙසං සබ්බං පාළිනයෙනෙව වෙදිතබ්බං සද්ධිං සුත්තසාධනායාති।
cen:කුක්කුළකථාවණ්ණනා।
sub:9:අනුපුබ්බාභිසමයකථාවණ්ණනා
bod:339:ඉදානි අනුපුබ්බාභිසමයකථා නාම හොති। තත්ථ යෙසං –
gax:“අනුපුබ්බෙන මෙධාවී, ථොකං ථොකං ඛණෙ ඛණෙ।
gae:කම්මාරො රජතස්සෙව, නිද්ධමෙ මලමත්තනො”ති॥ (ධ॰ ප॰ 239) –
uni:ආදීනි සුත්තානි අයොනිසො ගහෙත්වා “සොතාපත්තිඵලසච්ඡිකිරියාය පටිපන්නො එකච්චෙ කිලෙසෙ දුක්ඛදස්සනෙන පජහති, එකච්චෙ සමුදයනිරොධමග්ගදස්සනෙන, තථා සෙසාපීති එවං සොළසහි කොට්ඨාසෙහි අනුපුබ්බෙන කිලෙසප්පහානං කත්වා අරහත්තපටිලාභො හොතී”ති එවරූපා නානාභිසමයලද්ධි උප්පන්නා, සෙය්යථාපි එතරහි අන්ධකසබ්බත්ථිකසම්මිතියභද්රයානිකානං; තෙසං ලද්ධිවිවෙචනත්ථං <b>අනුපුබ්බාභිසමයො</b>ති පුච්ඡා සකවාදිස්ස, පටිඤ්ඤා ඉතරස්ස। <b>අනුපුබ්බෙන සොතාපත්තිමග්ග</b>න්ති පුට්ඨො පන එකස්ස මග්ගස්ස බහුභාවාපත්තිභයෙන පටික්ඛිපති। දුතියං පුට්ඨො දුක්ඛදස්සනාදිවසෙන පටිජානාති। තානි වා චත්තාරිපි ඤාණානි එකො සොතාපත්තිමග්ගොයෙවාති <pb V=.160/> පටිජානාති, ඵලං පන එකමෙව ඉච්ඡති, තස්මා පටික්ඛිපති। සකදාගාමිමග්ගාදීසුපි <pb P=.60/> එසෙව නයො।
bod:344:<b>මග්ගෙ දිට්ඨෙ ඵලෙ ඨිතො</b>ති පඤ්හෙ යස්මා දුක්ඛදස්සනාදීහි දස්සනං අපරිනිට්ඨිතං, මග්ගදස්සනෙන පරිනිට්ඨිතං නාම හොති, තදා සො ඵලෙ ඨිතොති සඞ්ඛං ගච්ඡති, තස්මා පටිජානාති।
bod:345:<b>දුක්ඛෙ</b> <pb M=.165/> <b>දිට්ඨෙ චත්තාරි සච්චානී</b>ති පුච්ඡා පරවාදිස්ස, එකාභිසමයවසෙන පටිඤ්ඤා සකවාදිස්ස। පුන <b>දුක්ඛසච්චං චත්තාරි සච්චානී</b>ති අනුයොගෙ චතුන්නම්පි නානාසභාවත්තා පටික්ඛෙපො තස්සෙව।
bod:<b>රූපක්ඛන්ධෙ අනිච්චතො දිට්ඨෙ</b>ති පුච්ඡා සකවාදිස්ස, සමුද්දතො එකබින්දුස්ස රසෙ පටිවිද්ධෙ සෙසඋදකස්ස පටිවෙධො විය එකධම්මෙ අනිච්චාදිතො පටිවිද්ධෙ සබ්බෙපි පටිවිද්ධා හොන්තීති ලද්ධියා පටිඤ්ඤා පරවාදිස්ස।
bod:<b>චතූහි ඤාණෙහී</b>ති දුක්ඛෙ ඤාණාදීහි। <b>අට්ඨහි ඤාණෙහී</b>ති සාවකානං සාධාරණෙහි සච්චඤාණෙහි චෙව පටිසම්භිදාඤාණෙහි ච। <b>ද්වාදසහි ඤාණෙහී</b>ති ද්වාදසඞ්ගපටිච්චසමුප්පාදඤාණෙහි। <b>චතුචත්තාරීසාය ඤාණෙහී</b>ති “ජරාමරණෙ ඤාණං, ජරාමරණසමුදයෙ ඤාණ”න්ති එවං නිදානවග්ගෙ වුත්තඤාණෙහි। <b>සත්තසත්තතියා ඤාණෙහී</b>ති “ජරාමරණං, භික්ඛවෙ, අනිච්චං සඞ්ඛතං පටිච්චසමුප්පන්නං ඛයධම්මං වයධම්මං විරාගධම්මං නිරොධධම්ම”න්ති (සං॰ නි॰ 2.20) එවං තත්ථෙව වුත්තඤාණෙහි। සෙසමෙත්ථ පාළිනයෙනෙව වෙදිතබ්බං සද්ධිං සුත්තසාධනෙනාති।
cen:අනුපුබ්බාභිසමයකථාවණ්ණනා।
sub:10:වොහාරකථාවණ්ණනා
bod:347:ඉදානි <pb V=.161/> වොහාරකථා නාම හොති। තත්ථ බුද්ධො භගවා ලොකුත්තරෙන වොහාරෙන වොහරතීති යෙසං ලද්ධි, සෙය්යථාපි එතරහි අන්ධකානං; තෙ සන්ධාය පුච්ඡා සකවාදිස්ස, ලද්ධිවසෙන පටිඤ්ඤා පරවාදිස්ස। <b>ලොකුත්තරෙ සොතෙ</b>තිආදීනි තස්ස අයුත්තවාදීභාවදීපනත්ථං වුත්තානි। අයඤ්හෙත්ථ අධිප්පායො – “සද්දායතනමෙව තෙ ලොකුත්තරං, උදාහු සොතාදීනිපී”ති।
bod:<b>හඤ්චි බුද්ධස්ස භගවතො වොහාරො ලොකියෙ සොතෙ පටිහඤ්ඤතී</b>ති එත්ථ යදි සො ලොකුත්තරෙ පටිහඤ්ඤෙය්ය। ලොකුත්තරො සියාති එවමත්ථො න ගහෙතබ්බො। ලොකියෙ <pb P=.61/> පටිහඤ්ඤමානස්ස පන ලොකුත්තරතා නාම නත්ථීති අයමෙත්ථාධිප්පායො। <b>ලොකියෙන විඤ්ඤාණෙනා</b>ති එත්ථාපි ලොකියෙනෙවාති <pb M=.166/> අත්ථො। ඉතරථා අනෙකන්තතා සියා। ලොකුත්තරඤ්හි ලොකියෙනපි ඤාණෙන ඤායතී। එවං සබ්බං යථානුරූපතො වෙදිතබ්බං। <b>සබ්බෙ තෙ මග්ගං භාවෙන්තී</b>ති පඤ්හෙසු යෙ මග්ගං නප්පටිලභන්ති, තෙ සන්ධාය පටික්ඛිපති। යෙ පටිලභන්ති, තෙ සන්ධාය පටිජානාති।
bod:351:<b>සොවණ්ණමයායා</b>ති සුවණ්ණමයාය। ඉදං පරවාදිස්ස උදාහරණං।
bod:<b>එළණ්ඩියායා</b>ති එළණ්ඩමයාය। ඉදං සකවාදිස්ස උදාහරණං। ලොකියං වොහරන්තස්ස ලොකියොති අයම්පි එකා ලද්ධි। සා එතරහි එකච්චානං අන්ධකානං ලද්ධි। සෙසමෙත්ථ උත්තානත්ථමෙවාති।
cen:වොහාරකථාවණ්ණනා।
sub:11:නිරොධකථාවණ්ණනා
bod:353:ඉදානි නිරොධකථා නාම හොති। තත්ථ යෙසං අප්පටිසඞ්ඛානිරොධඤ්ච පටිසඞ්ඛානිරොධඤ්ච ද්වෙපි එකතො කත්වා නිරොධසච්චන්ති ලද්ධි, සෙය්යථාපි එතරහි මහිසාසකානඤ්චෙව අන්ධකානඤ්ච; තෙ සන්ධාය <b>ද්වෙ නිරොධා</b>ති පුච්ඡා සකවාදිස්ස, පටිඤ්ඤා පරවාදිස්ස <pb V=.162/>। <b>ද්වෙ දුක්ඛනිරොධා</b>ති පඤ්හෙසු යස්මා ද්වෙ දුක්ඛසච්චානි න ඉච්ඡති, තස්මා පටික්ඛිපති। යස්මා ද්වීහාකාරෙහි දුක්ඛං නිරුජ්ඣතීති ඉච්ඡති, තස්මා පටිජානාති। <b>ද්වෙ නිරොධසච්චානී</b>තිපඤ්හෙසු ද්වින්නං දුක්ඛසච්චානං නිරොධවසෙනඅනිච්ඡන්තො පටික්ඛිපති। ද්වීහාකාරෙහි දුක්ඛස්ස නිරුජ්ඣනතො පටිජානාති। <b>ද්වෙ තාණානී</b>තිආදීසුපි එසෙව නයො।
bod:<b>අත්ථි ද්වින්නං නිබ්බානාන</b>න්තිආදීසු පුච්ඡාසු උච්චනීචතාදීනි අපස්සන්තො පටික්ඛිපති।
bod:<b>අප්පටිසඞ්ඛානිරුද්ධෙ</b>ති යෙ පටිසඞ්ඛාය ලොකුත්තරෙන ඤාණෙන අනිරුද්ධා සුද්ධපකතිකත්තා වා උද්දෙසපරිපුච්ඡාදීනං වා වසෙන න සමුදාචරණතො නිරුද්ධාති වුච්චන්ති, තෙ සඞ්ඛාරෙ। <b>පටිසඞ්ඛා නිරොධෙන්තී</b>ති। ලොකුත්තරඤාණෙන නිරොධෙන්ති අනුප්පත්තිභාවං ගමෙන්ති। <b>නනු අප්පටිසඞ්ඛානිරුද්ධා සඞ්ඛාරා</b>ති <pb P=.62/> පුච්ඡා පරවාදිස්ස <pb M=.167/>। තත්ථ භග්ගානං පුන අභඤ්ජනතො අප්පටිසඞ්ඛානිරුද්ධානං වා අරියමග්ගෙ උප්පන්නෙ තථා නිරුජ්ඣනතොව සකවාදී අච්චන්තභග්ගතං පටිජානාති। සෙසමෙත්ථ උත්තානත්ථමෙවාති।
cen:නිරොධකථාවණ්ණනා।
cen:දුතියො වග්ගො।
