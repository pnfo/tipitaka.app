cha:(9) 4:මචලවග්ගො
sub:1-5:පාණාතිපාතාදිසුත්තපඤ්චකවණ්ණනා
bod:81-85:චතුත්ථස්ස <pb V=2.315/> පඨමාදීනි උත්තානත්ථානෙව। පඤ්චමෙ “නීචෙ කුලෙ පච්චාජාතො”තිආදිකෙන තමෙන යුත්තොති <b>තමො</b>। කායදුච්චරිතාදීහි පුන නිරයතමූපගමනතො <b>තමපරායණො</b>। ඉති උභයෙනපි ඛන්ධතමොව කථිතො හොති। “අඩ්ඪෙ කුලෙ පච්චාජාතො”තිආදිකෙන ජොතිනා යුත්තතො <b>ජොති,</b> ආලොකභූතොති වුත්තං හොති। කායසුචරිතාදීහි පුන සග්ගුප්පත්තිජොතිභාවූපගමනතො <b>ජොතිපරායණො</b>। ඉමිනා නයෙන ඉතරෙපි ද්වෙ වෙදිතබ්බා।
bod:<b>වෙනකුලෙ</b>ති විලීවකාරකුලෙ। <b>නෙසාදකුලෙ</b>ති මිගලුද්දකාදීනං කුලෙ। <b>රථකාරකුලෙ</b>ති චම්මකාරකුලෙ। <b>පුක්කුසකුලෙ</b>ති පුප්ඵඡඩ්ඩකකුලෙ। <b>කසිරවුත්තිකෙ</b>ති දුක්ඛවුත්තිකෙ। <b>දුබ්බණ්ණො</b>ති <pb P=3.112/> පංසුපිසාචකො විය ඣාමඛාණුවණ්ණො। <b>දුද්දසිකො</b>ති විජාතමාතුයාපි අමනාපදස්සනො। <b>ඔකොටිමකො</b>ති ලකුණ්ඩකො। <b>කාණො</b>ති එකච්ඡිකාණො වා උභයච්ඡිකාණො වා। <b>කුණී</b>ති එකහත්ථකුණී වා උභයහත්ථකුණී වා। <b>ඛඤ්ජො</b>ති එකපාදඛඤ්ජො වා උභයපාදඛඤ්ජො වා। <b>පක්ඛහතො</b>ති හතපක්ඛො පීඨසප්පී <pb M=2.322/>। <b>පදීපෙය්යස්සා</b>ති තෙලකපල්ලාදිනො දීපඋපකරණස්ස। <b>එවං ඛො, භික්ඛවෙ</b>ති එත්ථ එකො පුග්ගලො බහිද්ධා ආලොකං අදිස්වා මාතු කුච්ඡිම්හියෙව කාලං කත්වා අපායෙසු නිබ්බත්තන්තො සකලම්පි කප්පං සංසරති। සොපි තමොතමපරායණොව। සො පන කුහකපුග්ගලො භවෙය්ය। කුහකස්ස හි එවරූපා නිප්ඵත්ති හොතීති වුත්තං।
bod:එත්ථ ච “නීචෙ කුලෙ”තිආදීහි ආගමනවිපත්ති චෙව පච්චුප්පන්නපච්චයවිපත්ති ච දස්සිතා। “දලිද්දෙ”තිආදීහි පවත්තපච්චයවිපත්ති, “කසිරවුත්තිකෙ”තිආදීහි ආජීවුපායවිපත්ති, “දුබ්බණ්ණො”තිආදීහි අත්තභාවවිපත්ති, “බහ්වාබාධො”තිආදීහි දුක්ඛකාරණසමායොගො, “න ලාභී”තිආදීහි සුඛකාරණවිපත්ති චෙව උපභොගවිපත්ති ච, “කායෙන දුච්චරිත”න්තිආදීහි තමපරායණභාවස්ස කාරණසමායොගො, “කායස්ස භෙදා”තිආදීහි සම්පරායිකතමූපගමො। සුක්කපක්ඛො වුත්තපටිපක්ඛනයෙන වෙදිතබ්බො।
sub:6:ඔණතොණතසුත්තවණ්ණනා
bod:86:ඡට්ඨෙ <pb V=2.316/> <b>ඔණතොණතො</b>ති ඉදානි නීචකො ආයතිම්පි නීචකො භවිස්සති। <b>ඔණතුණ්ණතො</b>ති ඉදානි නීචො ආයතිං උච්චො භවිස්සති। <b>උණ්ණතොණතො</b>ති ඉදානි උච්චො ආයතිං නීචො භවිස්සති। <b>උණ්ණතුණ්ණතො</b>ති <pb P=3.113/> ඉදානි උච්චො ආයතිම්පි උච්චො භවිස්සති। විත්ථාරො පන නෙසං පුරිමසුත්තනයෙනෙව වෙදිතබ්බො।
sub:7:පුත්තසුත්තවණ්ණනා
bod:87:සත්තමෙ <b>සමණමචලො</b>ති සමණඅචලො, මකාරො පදසන්ධිකරො, නිච්චලසමණොති අත්ථො। ඉමිනා සත්තවිධම්පි සෙඛං දස්සෙති। සො හි සාසනෙ මූලජාතාය සද්ධාය පතිට්ඨිතත්තා අචලො නාම। <b>සමණපුණ්ඩරීකො</b>ති පුණ්ඩරීකසදිසො සමණො। පුණ්ඩරීකං නාම ඌනසතපත්තං සරොරුහං। ඉමිනා සුක්ඛවිපස්සකඛීණාසවං දස්සෙති। සො හි ඣානාභිඤ්ඤානං අභාවෙන අපරිපුණ්ණගුණත්තා සමණපුණ්ඩරීකො නාම හොති। <b>සමණපදුමො</b>ති පදුමසදිසො සමණො। පදුමං නාම පරිපුණ්ණසතපත්තං සරොරුහං। ඉමිනා උභතොභාගවිමුත්තං ඛීණාසවං දස්සෙති। සො හි ඣානාභිඤ්ඤානං භාවෙන පරිපුණ්ණගුණත්තා සමණපදුමො නාම හොති <pb M=2.323/>। <b>සමණෙසු සමණසුඛුමාලො</b>ති සබ්බෙසුපි එතෙසු සමණෙසු සුඛුමාලසමණො මුදුචිත්තසරීරො කායිකචෙතසිකදුක්ඛරහිතො එකන්තසුඛී। එතෙන අත්තානඤ්චෙව අත්තසදිසෙ ච දස්සෙති।
bod:එවං මාතිකං නික්ඛිපිත්වා ඉදානි පටිපාටියා විභජන්තො <b>කථඤ්ච, භික්ඛවෙ</b>තිආදිමාහ। තත්ථ <b>සෙඛො</b>ති සත්තවිධොපි සෙඛො। <b>පාටිපදො</b>ති පටිපන්නකො। <b>අනුත්තරං යොගක්ඛෙමං පත්ථයමානො විහරතී</b>ති අරහත්තං පත්ථයන්තො විහරති। <b>මුද්ධාවසිත්තස්සා</b>ති මුද්ධනි අවසිත්තස්ස, කතාභිසෙකස්සාති අත්ථො। <b>ආභිසෙකො</b>ති අභිසෙකං කාතුං යුත්තො। <b>අනභිසිත්තො</b>ති <pb P=3.114/> න තාව අභිසිත්තො। <b>මචලප්පත්තො</b>ති රඤ්ඤො ඛත්තියස්ස මුද්ධාවසිත්තස්ස පුත්තභාවෙන චෙව පුත්තෙසු ජෙට්ඨකභාවෙන ච න තාව අභිසිත්තභාවෙන ච අභිසෙකප්පත්තිඅත්ථාය අචලප්පත්තො නිච්චලපත්තො। මකාරො නිපාතමත්තං। <b>කායෙන ඵුසිත්වා</b>ති නාමකායෙන ඵුසිත්වා।
bod:<b>යාචිතොව බහුලං චීවරං පරිභුඤ්ජතී</b>ති “ඉදං, භන්තෙ, පරිභුඤ්ජථා”ති එවං දායකෙහි යාචමානෙහෙව <pb V=2.317/> උපනීතං චීවරං බහුං පරිභුඤ්ජති, කිඤ්චිදෙව අයාචිතං, බාකුලත්ථෙරො විය। පිණ්ඩපාතං ඛදිරවනමග්ගෙ සීවලිත්ථෙරො විය। සෙනාසනං අට්ඨකනාගරසුත්තෙ (ම॰ නි॰ 2.17 ආදයො; අ॰ නි॰ 11.16 ආදයො) ආනන්දත්ථෙරො විය। ගිලානපච්චයං පිලින්දවච්ඡථෙරො විය। <b>ත්යස්සා</b>ති තෙ අස්ස। <b>මනාපෙනෙවා</b>ති මනං අල්ලීයනකෙන। <b>සමුදාචරන්තී</b>ති කත්තබ්බකිච්චානි කරොන්ති පවත්තන්ති වා। <b>උපහාරං උපහරන්තී</b>ති කායිකචෙතසිකඋපහාරං උපහරන්ති උපනීයන්ති। <b>සන්නිපාතිකානී</b>ති තිණ්ණම්පි සන්නිපාතෙන නිබ්බත්තානි। <b>උතුපරිණාමජානී</b>ති උතුපරිණාමතො අතිසීතඅතිඋණ්හඋතුතො ජාතානි। <b>විසමපරිහාරජානී</b>ති අච්චාසනඅතිට්ඨානාදිකා විසමපරිහාරතො ජාතානි। <b>ඔපක්කමිකානී</b>ති වධබන්ධනාදිඋපක්කමෙන නිබ්බත්තානි। <b>කම්මවිපාකජානී</b>ති <pb P=3.115/> විනාපි ඉමෙහි කාරණෙහි කෙවලං පුබ්බෙ කතකම්මවිපාකවසෙනෙව ජාතානි। <b>චතුන්නං ඣානාන</b>න්ති එත්ථ ඛීණාසවානම්පි බුද්ධානම්පි කිරියජ්ඣානානෙව අධිප්පෙතානි। සෙසං උත්තානත්ථමෙවාති।
sub:8:සංයොජනසුත්තවණ්ණනා
bod:88:අට්ඨමෙ සාසනෙ ලද්ධප්පතිට්ඨත්තා සොතාපන්නොව <b>සමණමචලො</b>ති වුත්තො, නාතිබහුගුණත්තා න බහුපත්තං විය සරොරුහං සකදාගාමී <pb M=2.324/> <b>සමණපුණ්ඩරීකො</b>ති, තතො බහුතරගුණත්තා සතපත්තං විය සරොරුහං අනාගාමී <b>සමණපදුමො</b>ති, ථද්ධභාවකරානං කිලෙසානං සබ්බසො සමුච්ඡින්නත්තා මුදුභාවප්පත්තො ඛීණාසවො <b>සමණසුඛුමාලො</b>ති।
sub:9:සම්මාදිට්ඨිසුත්තවණ්ණනා
bod:89:නවමෙ <b>සම්මාදිට්ඨිකො</b>තිආදීහි අට්ඨඞ්ගිකමග්ගවසෙන පඨමසුත්තෙ විය සත්ත සෙඛා ගහිතා। දුතියවාරෙ දසඞ්ගිකමග්ගවසෙන වා අරහත්තඵලඤාණඅරහත්තඵලවිමුත්තීහි සද්ධිං, අට්ඨඞ්ගිකමග්ගවසෙන වා සුක්ඛවිපස්සකඛීණාසවො කථිතො, තතියවාරෙ උභතොභාගවිමුත්තො, චතුත්ථවාරෙ තථාගතො ච තථාගතසදිසඛීණාසවො චාති। ඉති ඉදං සුත්තං පඨමසුත්තෙ කථිතපුග්ගලානං වසෙනෙව කථිතං, දෙසනාමත්තමෙව පනෙත්ථ නානන්ති।
sub:10:ඛන්ධසුත්තවණ්ණනා
bod:90:දසමෙ <pb V=2.318/> පඨමවාරෙ අරහත්තත්ථාය පයොගං අනාරභිත්වා ඨිතො පමාදවිහාරී සෙඛපුග්ගලො කථිතො। දුතියවාරෙ අනුප්පාදිතජ්ඣානො ආරද්ධවිපස්සකො අප්පමාදවිහාරී සෙඛපුග්ගලො කථිතො। තතියවාරෙ ආරද්ධවිපස්සකො අප්පමාදවිහාරී අට්ඨවිමොක්ඛලාභී සෙඛපුග්ගලො කථිතො, චතුත්ථවාරෙ පරමසුඛුමාලඛීණාසවොති।
cen:මචලවග්ගො චතුත්ථො।
