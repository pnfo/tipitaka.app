cha:ආචරියබුද්ධඝොසත්ථෙරස්ස අට්ඨුප්පත්ති
bod:<b>ආචරියබුද්ධඝොසො</b> දසමෙ බුද්ධවස්සසතකෙ (901-1000-බු-ව) <b>දක්ඛිණඉන්දියරට්ඨෙ මොරණ්ඩගාමෙ</b> බ්රාහ්මණකුලෙ ජාතො, සො තීසු වෙදෙසු චෙව සබ්බවිජ්ජාසිප්පගන්ථෙසු ච පාරඞ්ගතො හුත්වා බුද්ධසාසනධම්මං සුත්වා තම්පි උග්ගණ්හිතුකාමො තස්මිංයෙව දක්ඛිණඉන්දියරට්ඨෙ එකස්මිං ථෙරවාදිකවිහාරෙ <b>මහාවිහාරවාසීනං</b> රෙවතත්ථෙරප්පමුඛානං භික්ඛූනං සන්තිකෙ පබ්බජ්ජඤ්චෙව උපසම්පදඤ්ච ගණ්හිත්වා පිටකත්තයපාළිමුග්ගණ්හි। සො එවං පිටකත්තයපාළිමුග්ගණ්හන්තොයෙව අඤ්ඤාසි “අයමෙකායනමග්ගො දස්සනවිසුද්ධියා නිබ්බානසච්ඡිකිරියායා”ති। ආචරියුපජ්ඣායා ච තස්ස විසිට්ඨඤාණප්පභාවසම්පන්නභාවං ඤත්වා “ඉමස්ස බුද්ධසාසනෙ කිත්තිඝොසො බුද්ධස්ස විය පවත්තිස්සතී”ති සම්පස්සමානා <b>“බුද්ධඝොසො”</b>ති නාමමකංසු। තෙන වුත්තං “බුද්ධඝොසොති ගරූහි ගහිතනාමධෙය්යෙනා”ති।
bod:සො එවං පිටකත්තයපාළිමුග්ගණ්හිත්වා <b>මදරස</b> නගරසමීපට්ඨානභූතෙ <b>මයූරදූතපට්ටනම්හි</b> ච <b>කඤ්චිපුරා</b>දීසු ච වසන්තො <b>අන්ධකට්ඨකථාය</b> පරිචයං කත්වා තාය අසන්තුට්ඨචිත්තො සීහළට්ඨකථාසුපි පරිචයං කාතුකාමො තා ච පාළිභාසමාරොපෙත්වා අභිනවීකාතුමාසීසන්තො සීහළදීපමගමාසි। තස්මිඤ්ච කාලෙ සීහළදීපෙ <b>මහානාමො</b> නාම රාජා රජ්ජං කාරෙති, සො ච රාජා <b>අභයගිරිවාසීසු</b> පසන්නො තෙයෙව විසෙසතො පග්ගණ්හාති।
bod:එකච්චෙ පන ආධුනිකා විචක්ඛණා එවං වදන්ති “ආචරියබුද්ධඝොසස්ස සීහළදීපාගමනෙන <b>සිරිමෙඝවණ්ණරාජ</b>කාලතො (846-බු-ව) පුරෙතරංයෙව භවිතබ්බ”න්ති। ඉදඤ්ච නෙසං කාරණං, තස්ස රඤ්ඤො නවවස්සකාලෙ (855-බු-ව) බුද්ධස්ස <b>දාඨාධාතුකලිඞ්ගරට්ඨ</b>තො සීහළදීපමානීතා, තතො පට්ඨාය සීහළරාජානො අනුසංවච්ඡරං මහන්තං ධාතුපූජාඋස්සවං කරොන්ති। යදි ච ආචරියබුද්ධඝොසො තතො පච්ඡා සීහළදීපමාගච්ඡෙය්ය, තම්පි පාසාදිකං මහුස්සවං දිස්වා අත්තනො ගන්ථෙසු පකාසෙය්ය යථා ඵාහියං නාම චිනභික්ඛු මහානාමරාජකාලෙ (953-975-බු-ව) තං දිස්වා අත්තනො අද්ධානක්කමකථායං පකාසෙසි, න පන ආචරියස්ස ගන්ථෙසු <pb M=.35/> තංපකාසනා දිස්සති, තෙනෙතං ඤායති “ආචරියබුද්ධඝොසො දාඨාධාතුසම්පත්තකාලතො (855-බු-ව) පුරෙතරංයෙව සීහළදීපමාගන්ත්වා අට්ඨකථායො අකාසී”ති। තං පන න දළ්හකාරණං හොති, තිපිටකපාළියා හි අත්ථසංවණ්ණනාය යං වා තං වා අත්තනො පච්චක්ඛදිට්ඨං පකාසෙතබ්බං න හොති, න ච අත්ථසංවණ්ණනා අද්ධානක්කමකථාසදිසා। කිඤ්ච භිය්යො, සමන්තපාසාදිකාය විනයට්ඨකථායං දීපවංසතොපි කිඤ්චි ආනෙත්වා පකාසිතං, දීපවංසෙ ච යාව මහාසෙනරාජකාලා (819-845-බු-ව) පවත්ති පකාසිතාති සිරිමෙඝවණ්ණරාජකාලතො (845-873-බු-ව) පුබ්බෙ දීපවංසොයෙව ලිඛිතො න භවෙය්ය। යදි ච අට්ඨකථායො තතො පුබ්බෙයෙව කතා භවෙය්යුං, කථං තත්ථ දීපවංසො සක්කා පකාසෙතුන්ති।
bod:ආචරියබුද්ධඝොසො පන සීහළදීපං පත්තකාලෙ (965-බු-ව) <b>මහාවිහාරමෙව</b> ගන්ත්වා තත්ථ සීහළමහාථෙරානං සන්තිකෙ සීහළට්ඨකථායො සුණි। වුත්තඤ්හි සමන්තපාසාදිකායං –
gax:“මහාඅට්ඨකථඤ්චෙව, මහාපච්චරිමෙව ච।
gae:කුරුන්දිඤ්චාති තිස්සොපි, සීහළට්ඨකථා ඉමා॥
gax:බුද්ධමිත්තොති නාමෙන, විස්සුතස්ස යසස්සිනො।
gae:විනයඤ්ඤුස්ස ධීරස්ස, සුත්වා ථෙරස්ස සන්තිකෙ”ති <n>පරි॰ අට්ඨ॰ නිගමනකථා</n>॥
bod:ඉමිනා පන අට්ඨකථාවචනෙන මහාඅට්ඨකථාදීනං තිස්සන්නංයෙව අට්ඨකථානං සුතභාවො දස්සිතො। සමන්තපාසාදිකායං පන සඞ්ඛෙපඅන්ධකට්ඨකථානම්පි විනිච්ඡයො දස්සිතොයෙව, කස්මා පන තා ආචරියෙන සීහළත්ථෙරානං සන්තිකෙ න සුතාති? තාසු හි අන්ධකට්ඨකථා තාව අන්ධකරට්ඨිකභාවතො, කතපරිචයභාවතො ච න සුතාති පාකටොයෙවායමත්ථො। සඞ්ඛෙපට්ඨකථා පන මහාපච්චරිට්ඨකථාය සංඛිත්තමත්තභාවතො න සුතාති වෙදිතබ්බා। තථා හි <b>වජිරබුද්ධිටීකායං</b> ගන්ථාරම්භසංවණ්ණනායං <n>විජිර॰ ටී॰ ගන්ථාරම්භකථාවණ්ණනා</n> චූළපච්චරිට්ඨකථාඅන්ධකට්ඨකථානම්පි <b>ආදි</b>-සද්දෙන සඞ්ගහිතභාවො වුත්තො, <b>සාරත්ථදීපනී-විමතිවිනොදනී</b>ටීකාසු <n>සාරත්ථ॰ ටී॰ 1.92 පාචිත්තියකණ්ඩ; වි॰ වි॰ ටී॰ 1.ගන්ථාරම්භකථාවණ්ණනා</n> පන අන්ධකසඞ්ඛෙපට්ඨකථානං සඞ්ගහිතභාවො වුත්තො, සමන්තපාසාදිකායඤ්ච චූළපච්චරීති නාමං කුහිඤ්චිපි න දිස්සති, මහාට්ඨකථා මහාපච්චරී කුරුන්දී අන්ධකසඞ්ඛෙපට්ඨකථාති <pb M=.36/> ඉමානියෙව නාමානි දිස්සන්ති, බහූසු ච ඨානෙසු “සඞ්ඛෙපට්ඨකථායං පන මහාපච්චරියඤ්ච වුත්ත”න්තිආදිනා <n>පාරා॰ අට්ඨ॰ 1.94</n> ද්වින්නම්පි සමානවිනිච්ඡයො දස්සිතො। තස්මා වජිරබුද්ධියං චූළපච්චරීති වුත්තට්ඨකථා මහාපච්චරිතො උද්ධරිත්වා සඞ්ඛෙපෙන කතට්ඨකථා භවෙය්ය, සා ච සඞ්ඛෙපෙන කතත්තා <b>සඞ්ඛෙපට්ඨකථා</b> නාම ජාතා භවෙය්ය। එවඤ්ච සති මහාපච්චරියා සුතාය සාපි සුතායෙව හොතීති න සා ආචරියෙන සුතාති වෙදිතබ්බා।
bod:එවං සීහළට්ඨකථායො සුණන්තස්සෙව ආචරියබුද්ධඝොසස්ස තික්ඛගම්භීරජවනඤාණප්පභාවවිසෙසසම්පන්නභාවඤ්ච පරමවිසුද්ධසද්ධාබුද්ධිවීරියපටිමණ්ඩිතසීලාචාරජ්ජවමද්දවාදිගුණසමුදය- සමුදිතභාවඤ්ච සකසමයසමයන්තරගහනජ්ඣොගාහණසමත්ථපඤ්ඤාවෙය්යත්ති- යසමන්නාගතභාවඤ්ච අනෙකසත්ථන්තරොචිතසංවණ්ණනානයසුකොවිදභාවඤ්ච ඤත්වා තංසවනකිච්චපරිනිට්ඨිතකාලෙ <b>සඞ්ඝපාලා</b>දයො ථෙරා තං විසුද්ධිමග්ගාදිගන්ථානං කරණත්ථාය විසුං විසුං ආයාචිංසු। එත්ථ ච ආචරියස්ස යථාවුත්තගුණෙහි සම්පන්නභාවො අත්තනො වචනෙනෙව පාකටො। වුත්තඤ්හි අත්තනො ගන්ථනිගමනෙසු –
ind:“පරමවිසුද්ධසද්ධාබුද්ධිවීරියපටිමණ්ඩිතෙන සීලාචාරජ්ජවමද්දවාදිගුණසමුදයසමුදිතෙන සකසමයසමයන්තරගහනජ්ඣොගාහණසමත්ථෙන පඤ්ඤාවෙය්යත්තියසමන්නාගතෙනා”තිආදි।
bod:තත්ථ <b>සකසමයසමයන්තරගහනජ්ඣොගාහණසමත්ථෙනා</b>ති පදෙන ආචරියබුද්ධඝොසත්ථෙරො මහාවිහාරවාසීනං විසුද්ධත්ථෙරවාදීනං දෙසනානයසඞ්ඛාතෙ සකසමයෙ ච මහාසඞ්ඝිකාදිමහායානිකපරියොසානානං නිකායන්තරභූතානං පරෙසං පිටකගන්ථන්තරවාදනයසඞ්ඛාතෙ පරසමයෙ ච තථා තංකාලිකඅඤ්ඤතිත්ථියසමණබ්රාහ්මණානං වෙදත්තයාදිසඞ්ඛාතෙ පරසමයෙ ච කොවිදො, තෙසං සකසමයපරසමයානං දුරොගාහදුබ්බොධත්ථසඞ්ඛාතෙ ගහනට්ඨානෙපි ච ඔගාහිතුං සමත්ථොති දීපෙති। <b>පඤ්ඤාවෙය්යත්තියසමන්නාගතො</b>ති පදෙන ආචරියබුද්ධඝොසත්ථෙරො පොරාණට්ඨකථායො සඞ්ඛිපිතුඤ්ච පටිසඞ්ඛරිතුඤ්ච සමත්ථොති දීපෙතීති වෙදිතබ්බො।
