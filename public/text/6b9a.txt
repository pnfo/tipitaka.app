cha:10:බොජ්ඣඞ්ගවිභඞ්ගො
tit:1:සුත්තන්තභාජනීයං
sub:පඨමනයවණ්ණනා
bod:466:පතිට්ඨානං <pb M=.170/> <pb V=.167/> ඉධ සංසාරෙ අවට්ඨානං, තස්ස මූලං කිලෙසාති ආහ <b>“කිලෙසවසෙන පතිට්ඨාන”</b>න්ති। පතිට්ඨානාය පන බ්යාපාරාපත්ති කම්මන්ති වුත්තං <b>“අභිසඞ්ඛාරවසෙන ආයූහනා”</b>ති। යස්මා කිලෙසෙසු තණ්හාදිට්ඨියො තණ්හාදිට්ඨිචරිතානං විසෙසතො සංසාරනායිකා, කිලෙසසහිතමෙව ච කම්මං පතිට්ඨානාය හොති, න කෙවලං, තස්මා වුත්තං <b>“තණ්හාදිට්ඨීහි…පෙ॰… ආයූහනා”</b>ති। තථා තණ්හාය භවස්සාදභාවතො, දිට්ඨියා විභවාභිනන්දනභූතාය විභවාභිසඞ්ඛරණභාවතො <b>“තණ්හාවසෙන පතිට්ඨානං, දිට්ඨිවසෙන ආයූහනා”</b>ති වුත්තං। දිට්ඨීසුපි අන්තොමුඛප්පවත්තාය භවදිට්ඨියා විසෙසතො සංසාරෙ අවට්ඨානං, යතො ඔලීයනාති වුච්චතීති ආහ <b>“සස්සතදිට්ඨියා පතිට්ඨාන”</b>න්ති। බහිමුඛප්පවත්තාපි විභවදිට්ඨි භවාභිසඞ්ඛරණං නාතිවත්තතීති වුත්තං <b>“උච්ඡෙදදිට්ඨියා ආයූහනා”</b>ති। ලයාපත්ති යථාරද්ධස්ස ආරම්භස්ස අනිට්ඨානං අන්තොසඞ්කොචභාවතොති ආහ <b>“ලීනවසෙන පතිට්ඨාන”</b>න්ති। උද්ධතාපත්ති අනුපායභූතා බ්යාපාරාපත්ති අසඞ්කොචභාවතොති වුත්තං <b>“උද්ධච්චවසෙන ආයූහනා”</b>ති। තථා කොසජ්ජපක්ඛිකත්තා ච කාමසුඛානුයොගස්ස උද්ධච්චපක්ඛිකත්තා ච අත්තකිලමථානුයොගස්ස තදුභයවසෙන පතිට්ඨානායූහනා වුත්තා, ඉතරං වුත්තනයානුසාරෙන වෙදිතබ්බං। <b>ඉධා</b>ති ඉමිස්සා <b>සම්මොහවිනොදනියා</b>। <b>අවුත්තාන</b>න්ති “කිලෙසවසෙන පතිට්ඨාන”න්තිආදීනං වසෙන වෙදිතබ්බා පතිට්ඨානායූහනාති යොජනා।
bod:<b>සමප්පවත්තෙ ධම්මෙ</b>ති ලීනුද්ධච්චවිරහෙන සමප්පවත්තෙ සම්පයුත්තධම්මෙ। <b>පටිසඤ්චික්ඛතී</b>ති පතිරූපං <pb V=.168/> සඞ්කලෙති ගණෙති තුලෙති। තෙනාහ <b>“උපපත්තිතො ඉක්ඛතී”</b>ති। <b>තදාකාරො</b>ති පටිසඞ්ඛානාකාරො උපපත්තිතො ඉක්ඛනාකාරො। <b>එවඤ්ච කත්වා</b>ති පටිසඞ්ඛානසභාවත්තා එව උපෙක්ඛාසම්බොජ්ඣඞ්ගස්ස। <b>පච්ඡිමපච්ඡිමකාරණභාවො</b>ති පච්ඡිමස්ස පච්ඡිමස්ස කාරණභාවො। පුරිමං පුරිමඤ්හි පච්ඡිමස්ස පච්ඡිමස්ස විසෙසපච්චයොති।
bod:467:අවිපරීතකායාදිසභාවග්ගහණසමත්ථතාය <pb M=.171/> <b>බලවතී එව සති</b>। <b>පඤ්ඤා ගහිතා</b> සතිනෙපක්කෙනාති අත්ථො। <b>එවංචිත්තො</b>ති එවං ලාභසක්කාරසිලොකසන්නිස්සිතචිත්තො। <b>චිරකතවත්තාදිවසෙනා</b>ති චිරකතවත්තාදිසීසෙන। <b>“වුත්තො”</b>ති ඉමිනාපි “කත්වා ආහ කායවිඤ්ඤත්තිං…පෙ॰… කොට්ඨාස”න්ති යොජනා।
bod:<b>පරෙස</b>න්ති න අනන්තරානං। <b>සබ්බෙසං…පෙ॰… යොජෙතබ්බා</b> “සබ්බෙ බොජ්ඣඞ්ගා සබ්බෙසං පච්චයවිසෙසා හොන්තියෙවා”ති। කාමෙතීති කාමො, අස්සාදනවසෙන ආමසතීති ආමිසං, කාමොව ආමිසන්ති <b>කාමාමිසං,</b> කිලෙසකාමො। වත්ථුකාමො පන ආමසීයතීති <b>ආමිසං</b>। එවං සෙසද්වයම්පි। තෙසු ලොකීයන්ති එත්ථ සුඛවිසෙසාති <b>ලොකො,</b> උපපත්තිවිසෙසො। <b>වට්ටං</b> සංසාරො। කාමස්සාදවසෙන පවත්තො ලොභො <b>කාමාමිසං</b>। භවවිසෙසපත්ථනාවසෙන පවත්තො <b>ලොකාමිසං</b>। විභවො නාම කිමත්ථියො, කො වා තං අභිපත්ථෙය්යාති වට්ටානුගෙධභූතො ලොභො වට්ටාමිසන්ති ච වදන්ති। <b>තදාරම්මණ</b>න්ති තස්සා තණ්හාය ආරම්මණං, රූපාදි। <b>ලොකධම්මා</b> ලාභාදයො। වුත්තාවසෙසා සබ්බාව තණ්හා <b>සංසාරජනකො රාගො</b>।
cen:පඨමනයවණ්ණනා නිට්ඨිතා।
sub:දුතියනයවණ්ණනා
bod:468-9:<b>සබ්බෙ සත්තා</b>ති කාමභවාදීසු, සඤ්ඤීභවාදීසු, එකවොකාරභවාදීසු ච සබ්බභවෙසු සබ්බෙ සත්තා। ආහාරතො ඨිති එතෙසන්ති <b>ආහාරට්ඨිතිකා,</b> පච්චයට්ඨිතිකා। යෙන පච්චයෙන තෙ තිට්ඨන්ති, සො එකොව ධම්මො ඤාතපරිඤ්ඤාසඞ්ඛාතාය “ආහාරට්ඨිතිකා”ති අභිඤ්ඤාය <pb V=.169/> අභිඤ්ඤෙය්යො। <b>ද්වෙ ධාතුයො</b>ති සඞ්ඛතාසඞ්ඛතධාතුයො। <b>තිස්සො ධාතුයො</b>ති කාමධාතුරූපධාතුඅරූපධාතුයො। <b>පඤ්ච විමුත්තායතනානී</b>ති “ඉධ, භික්ඛවෙ, භික්ඛුනො සත්ථා ධම්මං දෙසෙති අඤ්ඤතරො වා ගරුට්ඨානියො”තිආදිනා (දී॰ නි॰ 3.322, 355; අ॰ නි॰ 5.26) ආගතානි විමුච්චනකාරණානි। <b>අනුත්තරියානී</b>ති දස්සනානුත්තරියාදීනි ඡ අනුත්තරියානි। <b>නිද්දසවත්ථූනී</b>ති යෙහි <pb M=.172/> කාරණෙහි නිද්දසො හොති, තානි නිද්දසවත්ථූනි නාම। දෙසනාමත්තඤ්චෙතං। ඛීණාසවො හි දසවස්සො හුත්වා පරිනිබ්බුතො පුන දසවස්සො න හොති। න කෙවලඤ්ච දසවස්සො, නවවස්සොපි…පෙ॰… එකමුහුත්තිකොපි න හොතියෙව පුන පටිසන්ධියා අභාවා, අට්ඨුප්පත්තිවසෙන පනෙවං වුත්තං। තානි පන “ඉධ, භික්ඛු, සික්ඛාසමාදානෙ තිබ්බච්ඡන්දො හොතී”තිආදිනා (දී॰ නි॰ 3.331) සුත්තෙ ආගතානියෙව। “සම්මාදිට්ඨිස්ස පුරිසපුග්ගලස්ස මිච්ඡාදිට්ඨි නිජ්ජිණ්ණා හොතී”තිආදීනි (දී॰ නි॰ 3.360; අ॰ නි॰ 10.106) <b>දස නිජ්ජරවත්ථූනි</b>। <b>ඛන්ධාදයො</b>ති ඛන්ධායතනධාතාදයො। <b>විනන්ධන</b>න්ති “භවාදිවිනන්ධනට්ඨෙන වානං වුච්චති තණ්හා”ති දස්සෙති। <b>ගමන</b>න්ති අස්සාදනවසෙන ආරම්මණෙ පවත්තිමාහ। තෙන වුත්තං <b>“පියරූපසාතරූපෙසූ”</b>ති।
bod:<b>විපස්සනාසහගතන්ති වෙදිතබ්බං</b> විඤ්ඤත්තිසමුට්ඨාපකත්තා। “මග්ගං අප්පත්තං කායිකං වීරිය”න්ති විසෙසෙත්වා වුත්තත්තා පන ලොකුත්තරවීරියම්පි පරියායෙන කායිකං නාම අත්ථීති දීපිතං හොති।
bod:රූපාවචරෙ පීතිසම්බොජ්ඣඞ්ගොති න වුච්චතීති ආහ <b>“රූපාවචරෙ…පෙ॰… පටික්ඛිත්තා”</b>ති। යථා විපස්සනාසහගතා පීති පරියායෙන “පීතිසම්බොජ්ඣඞ්ගො”ති වුච්චති, එවං රූපාවචරෙ පීති නිබ්බෙධභාගියා වත්තබ්බා සියා। එවං ලබ්භමානාපි අලබ්භමානං උපාදාය න වුත්තා। <b>“අවිතක්කඅවිචාරා”</b>ති විසෙසනං සන්තපණීතාය පීතියා දස්සනත්ථං। <b>බොජ්ඣඞ්ගභූතා</b>ති පරියායබොජ්ඣඞ්ගභූතා। <b>අවිතක්කඅවිචාරො පීති…පෙ॰… න වුත්තො</b> සවිතක්කසවිචාරත්තා තස්ස। න හි කාමාවචරා අවිතක්කඅවිචාරා පීති අත්ථි।
bod:<b>ඉධ වුත්තො</b> පරියායෙනාති අත්ථො। මග්ගපටිවෙධානුලොමනතො විපස්සනාය විය පාදකජ්ඣානෙසුපි සතිආදයො “බොජ්ඣඞ්ගා”ත්වෙව වුච්චන්තීති ආහ <b>“නිබ්බෙධභාගියත්තා න පටික්ඛිපිතබ්බො”</b>ති। එවං කසිණජ්ඣානාදීසු බොජ්ඣඞ්ගෙ උද්ධරන්තානං අධිප්පායං වත්වා අනුද්ධරන්තානං <pb V=.170/> අධිප්පායං වත්තුං <b>“අනුද්ධරන්තා පනා”</b>තිආදිමාහ। තෙ හි ආසන්නෙකන්තකිච්චනිබ්බත්තීහි විපස්සනාක්ඛණෙ බොජ්ඣඞ්ගෙ උද්ධරන්ති, න ඣානක්ඛණෙ තදභාවතො। තෙනාහ <b>“විපස්සනාකිච්චස්ස විය…පෙ॰… න උද්ධරන්තී”</b>ති। කසිණනිස්සන්දො අරූපානීති ආහ <b>“තදායත්තානී”</b>ති।
cen:දුතියනයවණ්ණනා නිට්ඨිතා।
sub:තතියනයවණ්ණනා
bod:470-1:වොස්සජ්ජනං <pb M=.173/> පහානං වොස්සග්ගො, වොස්සජ්ජනං වා විස්සට්ඨභාවො නිරාසඞ්කානුප්පවෙසොති ආහ <b>“වොස්සග්ගසද්දො…පෙ॰… දුවිධතා වුත්තා”</b>ති। විපස්සනාක්ඛණෙ <b>තදඞ්ගතන්නින්නප්පකාරෙන,</b> මග්ගක්ඛණෙ <b>සමුච්ඡෙදතදාරම්මණකරණප්පකාරෙන</b>।
cen:තතියනයවණ්ණනා නිට්ඨිතා।
cen:සුත්තන්තභාජනීයවණ්ණනා නිට්ඨිතා।
tit:2:අභිධම්මභාජනීයවණ්ණනා
bod:472:උපෙක්ඛනමුපෙක්ඛාසම්බොජ්ඣඞ්ගස්ස සභාවො, සො ච සමාධිවීරියසම්බොජ්ඣඞ්ගො විය සම්පයුත්තානං ඌනාධිකභාවබ්යාවටො අහුත්වා තෙසං අනූනානධිකභාවෙ මජ්ඣත්තාකාරප්පවත්තීති ඉමමත්ථං ආහ <b>“උපෙක්ඛනවසෙනා”</b>තිආදිනා। තත්ථ <b>උපපත්තිතො ඉක්ඛන</b>න්ති පටිසඞ්ඛානමාහ।
cen:අභිධම්මභාජනීයවණ්ණනා නිට්ඨිතා।
cen:බොජ්ඣඞ්ගවිභඞ්ගවණ්ණනා නිට්ඨිතා।
