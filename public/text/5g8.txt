cha:8:අධිට්ඨානවිකප්පනවිනිච්ඡයකථා
bod:44:<b>අධිට්ඨානවිකප්පනෙසු</b> <pb V=.33/> පන – අනුජානාමි, භික්ඛවෙ, තිචීවරං අධිට්ඨාතුං න විකප්පෙතුං, වස්සිකසාටිකං වස්සානං චාතුමාසං අධිට්ඨාතුං තතො පරං විකප්පෙතුං, නිසීදනං අධිට්ඨාතුං න විකප්පෙතුං, පච්චත්ථරණං අධිට්ඨාතුං න විකප්පෙතුං, කණ්ඩුප්පටිච්ඡාදිං යාව ආබාධා අධිට්ඨාතුං තතො පරං විකප්පෙතුං, මුඛපුඤ්ඡනචොළං අධිට්ඨාතුං න විකප්පෙතුං, පරික්ඛාරචොළං අධිට්ඨාතුං න විකප්පෙතු”න්ති (මහාව॰ 358) වචනතො තිචීවරාදිනියාමෙනෙව අධිට්ඨහිත්වා පරිභුඤ්ජිතුකආමෙන “ඉමං සඞ්ඝාටිං අධිට්ඨාමී”තිආදිනා නාමං වත්වා අධිට්ඨාතබ්බං। විකප්පෙන්තෙන පන නාමං අග්ගහෙත්වාව “ඉමං චීවරං තුය්හං විකප්පෙමී”ති <pb M=.32/> වත්වා විකප්පෙතබ්බං। තත්ථ (පාරා॰ අට්ඨ॰ 2.469) <b>තිචීවරං</b> අධිට්ඨහන්තෙන රජිත්වා කප්පබින්දුං දත්වා පමාණයුත්තමෙව අධිට්ඨාතබ්බං। අස්ස පමාණං උක්කට්ඨපරිච්ඡෙදෙන සුගතචීවරතො ඌනකං වට්ටති, ලාමකපරිච්ඡෙදෙන සඞ්ඝාටියා උත්තරාසඞ්ගස්ස ච දීඝතො මුට්ඨිපඤ්චකං, තිරියං මුට්ඨිත්තිකං පමාණං වට්ටති। අන්තරවාසකො දීඝසො මුට්ඨිපඤ්චකො, තිරියං ද්විහත්ථොපි වට්ටති। පාරුපනෙනපි හි සක්කා නාභිං පටිච්ඡාදෙතුන්ති। වුත්තප්පමාණතො පන අතිරෙකඤ්ච ඌනකඤ්ච “පරික්ඛාරචොළක”න්ති අධිට්ඨාතබ්බං।
bod:තත්ථ යස්මා “ද්වෙ චීවරස්ස අධිට්ඨානා කායෙන වා අධිට්ඨෙති, වාචාය වා අධිට්ඨෙතී”ති (පරි॰ 322) වුත්තං, තස්මා පුරාණසඞ්ඝාටිං “ඉමං සඞ්ඝාටිං පච්චුද්ධරාමී”ති පච්චුද්ධරිත්වා නවං සඞ්ඝාටිං හත්ථෙන ගහෙත්වා “ඉමං සඞ්ඝාටිං අධිට්ඨාමී”ති චිත්තෙන ආභොගං කත්වා කායවිකාරං කරොන්තෙන කායෙන අධිට්ඨාතබ්බා। ඉදං කායෙන අධිට්ඨානං, තං යෙන කෙනචි සරීරාවයවෙන අඵුසන්තස්ස න වට්ටති। වාචාය අධිට්ඨානෙ පන වචීභෙදං කත්වා වාචාය අධිට්ඨාතබ්බා। තත්ර දුවිධං අධිට්ඨානං – සචෙ හත්ථපාසෙ හොති, “ඉමං සඞ්ඝාටිං අධිට්ඨාමී”ති වාචා භින්දිතබ්බා। අථ අන්තොගබ්භෙ වා උපරිපාසාදෙ වා සාමන්තවිහාරෙ වා හොති, ඨපිතට්ඨානං සල්ලක්ඛෙත්වා “එතං සඞ්ඝාටිං අධිට්ඨාමී”ති වාචා භින්දිතබ්බා। එස නයො උත්තරාසඞ්ගෙ අන්තරවාසකෙ ච। නාමමත්තමෙව හි විසෙසො, තස්මා සබ්බානි සඞ්ඝාටිං උත්තරාසඞ්ගං අන්තරවාසකන්ති එවං අත්තනො නාමෙනෙව අධිට්ඨාතබ්බානි। සචෙ අධිට්ඨහිත්වා ඨපිතවත්ථෙහි සඞ්ඝාටිආදීනි කරොති, නිට්ඨිතෙ රජනෙ ච කප්පෙ ච “ඉමං පච්චුද්ධරාමී”ති පච්චුද්ධරිත්වා පුන අධිට්ඨාතබ්බානි। අධිට්ඨිතෙන පන <pb V=.34/> සද්ධිං මහන්තතරමෙව දුතියපට්ටං වා ඛණ්ඩං වා සිබ්බන්තෙන පුන අධිට්ඨාතබ්බං। සමෙ වා ඛුද්දකෙ වා අධිට්ඨානකිච්චං නත්ථි।
bod:තිචීවරං පන පරික්ඛාරචොළං අධිට්ඨාතුං වට්ටති, න වට්ටතීති? මහාපදුමත්ථෙරො කිරාහ “තිචීවරං තිචීවරමෙව අධිට්ඨාතබ්බං, සචෙ පරික්ඛාරචොළාධිට්ඨානං ලභෙය්ය, උදොසිතසික්ඛාපදෙ පරිහාරො නිරත්ථකො භවෙය්යා”ති। එවං වුත්තෙ කිර අවසෙසා භික්ඛූ ආහංසු “පරික්ඛාරචොළම්පි භගවතාව ‘අධිට්ඨාතබ්බ’න්ති වුත්තං, තස්මා වට්ටතී”ති। <b>මහාපච්චරිය</b>ම්පි වුත්තං “පරික්ඛාරචොළං නාම පාටෙක්කං නිධානමුඛමෙතං। තිචීවරං ‘පරික්ඛාරචොළ’න්ති අධිට්ඨහිත්වා පරිභුඤ්ජිතුං වට්ටති, උදොසිතසික්ඛාපදෙ (පාරා॰ 471 ආදයො) පන තිචීවරං අධිට්ඨහිත්වා පරිහරන්තස්ස <pb M=.33/> පරිහාරො වුත්තො”ති। උභතොවිභඞ්ගභාණකො පුණ්ණවාලිකවාසී මහාතිස්සත්ථෙරොපි කිරාහ “මයං පුබ්බෙ මහාථෙරානං අස්සුම්හා ‘අරඤ්ඤවාසිනො භික්ඛූ රුක්ඛසුසිරාදීසු චීවරං ඨපෙත්වා පධානං පදහනත්ථාය ගච්ඡන්ති, සාමන්තවිහාරෙ ධම්මස්සවනත්ථාය ගතානඤ්ච තෙසං සූරියෙ උට්ඨිතෙ සාමණෙරා වා දහරභික්ඛූ වා පත්තචීවරං ගහෙත්වා ගච්ඡන්ති, තස්මා සුඛපරිභොගත්ථං තිචීවරං පරික්ඛාරචොළං අධිට්ඨාතුං වට්ටතී’”ති। <b>මහාපච්චරියම්පි</b> වුත්තං “පුබ්බෙ ආරඤ්ඤිකා භික්ඛූ අබද්ධසීමාය දුප්පරිහාරන්ති තිචීවරං පරික්ඛාරචොළමෙව අධිට්ඨහිත්වා පරිභුඤ්ජිංසූ”ති।
bod:45:<b>වස්සිකසාටිකා</b> අනතිරිත්තප්පමාණා නාමං ගහෙත්වා වුත්තනයෙනෙව චත්තාරො වස්සිකෙ මාසෙ අධිට්ඨාතබ්බා, තතො පරං පච්චුද්ධරිත්වා විකප්පෙතබ්බා। වණ්ණභෙදමත්තරත්තාපි චෙසා වට්ටති, ද්වෙ පන න වට්ටන්ති। <b>නිසීදනං</b> වුත්තනයෙන අධිට්ඨාතබ්බමෙව, තඤ්ච ඛො පමාණයුත්තං එකමෙව, ද්වෙ න වට්ටන්ති। <b>පච්චත්ථරණ</b>ම්පි අධිට්ඨාතබ්බමෙව, තං පන මහන්තම්පි වට්ටති, එකම්පි වට්ටති, බහූනිපි වට්ටන්ති, නීලම්පි පීතකම්පි සදසම්පි පුප්ඵදසම්පීති සබ්බප්පකාරං වට්ටති। <b>කණ්ඩුප්පටිච්ඡාදි</b> යාව ආබාධො අත්ථි, තාව පමාණිකා අධිට්ඨාතබ්බා। ආබාධෙ වූපසන්තෙ පච්චුද්ධරිත්වා විකප්පෙතබ්බා, එකාව වට්ටති। <b>මුඛපුඤ්ඡනචොළං</b> අධිට්ඨාතබ්බමෙව, යාව එකං ධොවීයති, තාව අඤ්ඤං පරිභොගත්ථාය ඉච්ඡිතබ්බන්ති ද්වෙපි වට්ටන්ති। අපරෙ පන ථෙරා “නිධානමුඛමෙතං, බහූනිපි වට්ටන්තී”ති වදන්ති। <b>පරික්ඛාරචොළෙ</b> ගණනා නත්ථි, යත්තකං ඉච්ඡති, තත්තකං අධිට්ඨාතබ්බමෙව। <b>ථවිකා</b>පි <b>පරිස්සාවන</b>ම්පි විකප්පනූපගපච්ඡිමචීවරප්පමාණං “පරික්ඛාරචොළ”න්ති අධිට්ඨාතබ්බමෙව। තස්ස පමාණං දීඝතො ද්වෙ විදත්ථියො තිරියං විදත්ථි, තං පන දීඝතො වඩ්ඪකීහත්ථප්පමාණං, විත්ථාරතො තතො උපඩ්ඪප්පමාණං හොති। තත්රායං පාළි “අනුජානාමි, භික්ඛවෙ, ආයාමෙන අට්ඨඞ්ගුලං සුගතඞ්ගුලෙන චතුරඞ්ගුලවිත්ථතං පච්ඡිමං චීවරං විකප්පෙතු”න්ති <pb V=.35/> (මහාව॰ 358)। බහූනිපි එකතො කත්වා “ඉමානි චීවරානි පරික්ඛාරචොළානි අධිට්ඨාමී”ති අධිට්ඨාතුම්පි වට්ටතියෙව। භෙසජ්ජනවකම්මමාතාපිතුආදීනං අත්ථාය ඨපෙන්තෙන අනධිට්ඨිතෙපි නත්ථි ආපත්ති। මඤ්චභිසි පීඨභිසි බිම්බොහනං පාවාරො කොජවොති එතෙසු පන සෙනාසනපරික්ඛාරත්ථාය දින්නපච්චත්ථරණෙ ච අධිට්ඨානකිච්චං නත්ථියෙව।
bod:සචෙ <pb M=.34/> පන (පාරා॰ අට්ඨ॰ 2.636-38) ඤාතකපවාරිතට්ඨානතො සුත්තං ලභිත්වා ඤාතකපවාරිතෙනෙව තන්තවායෙන අඤ්ඤෙන වා මූලං දත්වා චීවරං වායාපෙති, වායාපනපච්චයා අනාපත්ති। දසාහාතික්කමනපච්චයා පන ආපත්තිං රක්ඛන්තෙන විකප්පනුපගප්පමාණමත්තෙ වීතෙ තන්තෙ ඨිතංයෙව අධිට්ඨාතබ්බං। දසාහාතික්කමෙන නිට්ඨාපියමානඤ්හි නිස්සග්ගියං භවෙය්යාති। ඤාතකාදීහි තන්තං ආරොපාපෙත්වා “තුම්හාකං, භන්තෙ, ඉදං චීවරං ගණ්හෙය්යාථා”ති නිය්යාතිතෙපි එසෙව නයො।
bod:සචෙ තන්තවායො එවං පයොජිතො වා සයං දාතුකාමො වා හුත්වා “අහං, භන්තෙ, තුම්හාකං චීවරං අසුකදිවසෙ නාම වායිත්වා ඨපෙස්සාමී”ති වදති, භික්ඛු ච තෙන පරිච්ඡින්නදිවසතො පට්ඨාය දසාහං අතික්කාමෙති, නිස්සග්ගියං පාචිත්තියං। සචෙ පන තන්තවායො “අහං තුම්හාකං චීවරං වායිත්වා සාසනං පෙසෙස්සාමී”ති වත්වා තථෙව කරොති, තෙන පෙසිතභික්ඛු පන තස්ස භික්ඛුනො න ආරොචෙති, අඤ්ඤො දිස්වා වා සුත්වා වා “තුම්හාකං, භන්තෙ, චීවරං නිට්ඨිත”න්ති ආරොචෙති, එතස්ස ආරොචනං න පමාණං। යදා පන තෙන පෙසිතොයෙව ආරොචෙති, තස්ස වචනං සුතදිවසතො පට්ඨාය දසාහං අතික්කාමයතො නිස්සග්ගියං පාචිත්තියං।
bod:සචෙ තන්තවායො “අහං තුම්හාකං චීවරං වායිත්වා කස්සචි හත්ථෙ පහිණිස්සාමී”ති වත්වා තථෙව කරොති, චීවරං ගහෙත්වා ගතභික්ඛු පන අත්තනො පරිවෙණෙ ඨපෙත්වා තස්ස න ආරොචෙති, අඤ්ඤො කොචි භණති “අපි, භන්තෙ, අධුනා ආභතං චීවරං සුන්දර”න්ති। කුහිං, ආවුසො, චීවරන්ති। ඉත්ථන්නාමස්ස හත්ථෙ පෙසිතන්ති। එතස්සපි වචනං න පමාණං। යදා පන සො භික්ඛු චීවරං දෙති, ලද්ධදිවසතො පට්ඨාය දසාහං අතික්කාමයතො නිස්සග්ගියං පාචිත්තියං। සචෙ පන වායාපනමූලං අදින්නං හොති, යාව කාකණිකමත්තම්පි අවසිට්ඨං, තාව රක්ඛති।
bod:46:අධිට්ඨිතචීවරං (පාරා॰ අට්ඨ॰ 2.469) පන පරිභුඤ්ජතො කථං අධිට්ඨානං විජහතීති <pb V=.36/>? අඤ්ඤස්ස දානෙන අච්ඡින්දිත්වා ගහණෙන විස්සාසග්ගාහෙන හීනායාවත්තනෙන සික්ඛාපච්චක්ඛානෙන කාලකිරියාය ලිඞ්ගපරිවත්තනෙන පච්චුද්ධරණෙන ඡිද්දභාවෙනාති ඉමෙහි නවහි කාරණෙහි විජහති। තත්ථ පුරිමෙහි අට්ඨහි <pb M=.35/> සබ්බචීවරානි අධිට්ඨානං විජහන්ති, ඡිද්දභාවෙන පන තිචීවරස්සෙව සබ්බට්ඨකථාසු අධිට්ඨානවිජහනං වුත්තං, තඤ්ච නඛපිට්ඨිප්පමාණෙන ඡිද්දෙන। තත්ථ නඛපිට්ඨිප්පමාණං කනිට්ඨඞ්ගුලිනඛවසෙන වෙදිතබ්බං, ඡිද්දඤ්ච විනිවිද්ධඡිද්දමෙව। ඡිද්දස්ස හි අබ්භන්තරෙ එකතන්තු චෙපි අච්ඡින්නො හොති, රක්ඛති। තත්ථ සඞ්ඝාටියා ච උත්තරාසඞ්ගස්ස ච දීඝන්තතො විදත්ථිප්පමාණස්ස, තිරියන්තතො අට්ඨඞ්ගුලප්පමාණස්ස පදෙසස්ස ඔරතො ඡිද්දං අධිට්ඨානං භින්දති, අන්තරවාසකස්ස පන දීඝන්තතො විදත්ථිප්පමාණස්සෙව, තිරියන්තතො චතුරඞ්ගුලප්පමාණස්ස පදෙසස්ස ඔරතො ඡිද්දං අධිට්ඨානං භින්දති, පරතො න භින්දති, තස්මා ජාතෙ ඡිද්දෙ තිචීවරං අතිරෙකචීවරට්ඨානෙ තිට්ඨති, සූචිකම්මං කත්වා පුන අධිට්ඨාතබ්බං। යො පන දුබ්බලට්ඨානෙ පඨමං අග්ගළං දත්වා පච්ඡා දුබ්බලට්ඨානං ඡින්දිත්වා අපනෙති, අධිට්ඨානං න භිජ්ජති। මණ්ඩලපරිවත්තනෙපි එසෙව නයො। දුපට්ටස්ස එකස්මිං පටලෙ ඡිද්දෙ වා ජාතෙ ගළිතෙ වා අධිට්ඨානං න භිජ්ජති, ඛුද්දකං චීවරං මහන්තං කරොති, මහන්තං වා ඛුද්දකං කරොති, අධිට්ඨානං න භිජ්ජති। උභො කොටියො මජ්ඣෙ කරොන්තො සචෙ පඨමං ඡින්දිත්වා පච්ඡා ඝටෙති, අධිට්ඨානං භිජ්ජති। අථ ඝටෙත්වා ඡින්දති, න භිජ්ජති। රජකෙහි ධොවාපෙත්වා සෙතං කාරාපෙන්තස්සපි අධිට්ඨානං අධිට්ඨානමෙවාති। අයං තාව අධිට්ඨානෙ විනිච්ඡයො।
bod:47:<b>විකප්පනෙ</b> පන ද්වෙ විකප්පනා සම්මුඛාවිකප්පනා පරම්මුඛාවිකප්පනා ච। කථං සම්මුඛාවිකප්පනා හොති? චීවරානං එකබහුභාවං සන්නිහිතාසන්නිහිතභාවඤ්ච ඤත්වා “ඉමං චීවර”න්ති වා “ඉමානි චීවරානී”ති වා “එතං චීවර”න්ති වා “එතානි චීවරානී”ති වා වත්වා “තුය්හං විකප්පෙමී”ති වත්තබ්බං, අයමෙකා සම්මුඛාවිකප්පනා। එත්තාවතා නිධෙතුං වට්ටති, පරිභුඤ්ජිතුං පන විස්සජ්ජෙතුං වා අධිට්ඨාතුං වා න වට්ටති। “මය්හං සන්තකං, මය්හං සන්තකානි පරිභුඤ්ජ වා විස්සජ්ජෙහි වා යථාපච්චයං වා කරොහී”ති එවං පන වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති।
bod:අපරො නයො – තථෙව චීවරානං එකබහුභාවං සන්නිහිතාසන්නිහිතභාවඤ්ච ඤත්වා තස්සෙව භික්ඛුනො සන්තිකෙ “ඉමං චීවර”න්ති වා “ඉමානි චීවරානී”ති වා “එතං චීවර”න්ති වා “එතානි චීවරානී”ති වා වත්වා පඤ්චසු සහධම්මිකෙසු අඤ්ඤතරස්ස අත්තනා අභිරුචිතස්ස යස්ස කස්සචි නාමං ගහෙත්වා “තිස්සස්ස භික්ඛුනො විකප්පෙමී”ති වා “තිස්සාය භික්ඛුනියා, තිස්සාය සික්ඛමානාය, තිස්සස්ස සාමණෙරස්ස, තිස්සාය සාමණෙරියා <pb M=.36/> විකප්පෙමී”ති <pb V=.37/> වා වත්තබ්බං, අයං අපරාපි සම්මුඛාවිකප්පනා। එත්තාවතා නිධෙතුං වට්ටති, පරිභොගාදීසු පන එකම්පි න වට්ටති। තෙන පන භික්ඛුනා “තිස්සස්ස භික්ඛුනො සන්තකං…පෙ॰… තිස්සාය සාමණෙරියා සන්තකං පරිභුඤ්ජ වා විස්සජ්ජෙහි වා යථාපච්චයං වා කරොහී”ති වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති।
bod:කථං පරම්මුඛාවිකප්පනා හොති? චීවරානං තථෙව එකබහුභාවං සන්නිහිතාසන්නිහිතභාවඤ්ච ඤත්වා “ඉමං චීවර”න්ති වා “ඉමානි චීවරානී”ති වා “එතං චීවර”න්ති වා “එතානි චීවරානී”ති වා වත්වා “තුය්හං විකප්පනත්ථාය දම්මී”ති වත්තබ්බං। තෙන වත්තබ්බො “කො තෙ මිත්තො වා සන්දිට්ඨො වා”ති। තතො ඉතරෙන පුරිමනයෙනෙව “තිස්සො භික්ඛූ”ති වා…පෙ॰… “තිස්සා සාමණෙරී”ති වා වත්තබ්බං। පුන තෙන භික්ඛුනා “අහං තිස්සස්ස භික්ඛුනො දම්මී”ති වා…පෙ॰… “තිස්සාය සාමණෙරියා දම්මී”ති වා වත්තබ්බං, අයං පරම්මුඛාවිකප්පනා। එත්තාවතා නිධෙතුං වට්ටති, පරිභොගාදීසු පන එකම්පි න වට්ටති। තෙන පන භික්ඛුනා දුතියසම්මුඛාවිකප්පනායං වුත්තනයෙනෙව “ඉත්ථන්නාමස්ස සන්තකං පරිභුඤ්ජ වා විස්සජ්ජෙහි වා යථාපච්චයං වා කරොහී”ති වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති।
bod:ද්වින්නං විකප්පනානං කිං නානාකරණං? සම්මුඛාවිකප්පනායං සයං විකප්පෙත්වා පරෙන පච්චුද්ධරාපෙති, පරම්මුඛාවිකප්පනායං පරෙනෙව විකප්පාපෙත්වා පරෙනෙව පච්චුද්ධරාපෙති, ඉදමෙත්ථ නානාකරණං। සචෙ පන යස්ස විකප්පෙති, සො පඤ්ඤත්තිකොවිදො න හොති, න ජානාති පච්චුද්ධරිතුං, තං චීවරං ගහෙත්වා අඤ්ඤස්ස බ්යත්තස්ස සන්තිකං ගන්ත්වා පුන විකප්පෙත්වා පරෙන පච්චුද්ධරාපෙතබ්බං। විකප්පිතවිකප්පනා නාමෙසා වට්ටති। එවං තාව චීවරෙ අධිට්ඨානවිකප්පනානයො වෙදිතබ්බො।
bod:48:<b>පත්තෙ</b> පන අයං නයො – පත්තං අධිට්ඨහන්තෙන උක්කට්ඨමජ්ඣිමොමකානං අඤ්ඤතරො පමාණයුත්තොව අධිට්ඨාතබ්බො। තස්ස පමාණං “අඩ්ඪාළ්හකොදනං ගණ්හාතී”තිආදිනා (පාරා॰ 602) නයෙන පාළියං වුත්තං। තත්රායං විනිච්ඡයො (පාරා॰ අට්ඨ॰ 2.602 ආදයො) – අනුපහතපුරාණසාලිතණ්ඩුලානං සුකොට්ටිතපරිසුද්ධානං ද්වෙ මගධනාළියො ගහෙත්වා තෙහි තණ්ඩුලෙහි අනුත්තණ්ඩුලමකිලින්නමපිණ්ඩිතං සුවිසදං කුන්දමකුළරාසිසදිසං අවස්සාවිතොදනං පචිත්වා නිරවසෙසං <pb M=.37/> පත්තෙ පක්ඛිපිත්වා තස්ස ඔදනස්ස චතුත්ථභාගප්පමාණො නාතිඝනො නාතිතනුකො හත්ථහාරියො සබ්බසම්භාරසඞ්ඛතො මුග්ගසූපො පක්ඛිපිතබ්බො, තතො ආලොපස්ස ආලොපස්ස අනුරූපං යාවචරිමාලොපප්පහොනකං <pb V=.38/> මච්ඡමංසාදිබ්යඤ්ජනං පක්ඛිපිතබ්බං, සප්පිතෙලතක්කරසකඤ්ජිකාදීනි පන ගණනූපගානි න හොන්ති। තානි හි ඔදනගතිකානි හොන්ති, නෙව හාපෙතුං, න වඩ්ඪෙතුං සක්කොන්ති। එවමෙතං සබ්බම්පි පක්ඛිත්තං සචෙ පත්තස්ස මුඛවට්ටියා හෙට්ඨිමරාජිසමං තිට්ඨති, සුත්තෙන වා හීරෙන වා ඡින්දන්තස්ස සුත්තස්ස වා හීරස්ස වා හෙට්ඨිමන්තං ඵුසති, අයං <b>උක්කට්ඨො</b> නාම පත්තො। සචෙ තං රාජිං අතික්කම්ම ථූපීකතං තිට්ඨති, අයං <b>උක්කට්ඨොමකො</b> නාම පත්තො। සචෙ තං රාජිං න සම්පාපුණාති අන්තොගධමෙව හොති, අයං <b>උක්කට්ඨුක්කට්ඨො</b> නාම පත්තො।
bod:උක්කට්ඨතො උපඩ්ඪප්පමාණො මජ්ඣිමො නාම පත්තො। මජ්ඣිමතො උපඩ්ඪප්පමාණො ඔමකො। තස්මා සචෙ මගධනාළියා නාළිකොදනාදිසබ්බම්පි පක්ඛිත්තං වුත්තනයෙනෙව හෙට්ඨිමරාජිසමං තිට්ඨති, අයං <b>මජ්ඣිමො</b> නාම පත්තො। සචෙ තං රාජිං අතික්කම්ම ථූපීකතං තිට්ඨති, අයං <b>මජ්ඣිමොමකො</b> නාම පත්තො। සචෙ තං රාජිං න සම්පාපුණාති අන්තොගධමෙව හොති, අයං <b>මජ්ඣිමුක්කට්ඨො</b> නාම පත්තො। සචෙ මගධනාළියා උපඩ්ඪනාළිකොදනාදිසබ්බම්පි පක්ඛිත්තං හෙට්ඨිමරාජිසමං තිට්ඨති, අයං <b>ඔමකො</b> නාම පත්තො। සචෙ තං රාජිං අතික්කම්ම ථූපීකතං තිට්ඨති, අයං <b>ඔමකොමකො</b> නාම පත්තො। සචෙ තං රාජිං න සම්පාපුණාති අන්තොගධමෙව හොති, අයං <b>ඔමකුක්කට්ඨො</b> නාම පත්තො। එවමෙතෙ නව පත්තා। තෙසු ද්වෙ අපත්තා උක්කට්ඨුක්කට්ඨො ච ඔමකොමකො චාති। තස්මා එතෙ භාජනපරිභොගෙන පරිභුඤ්ජිතබ්බා, න අධිට්ඨානූපගා න විකප්පනූපගා। ඉතරෙ පන සත්ත අධිට්ඨහිත්වා වා විකප්පෙත්වා වා පරිභුඤ්ජිතබ්බා।
bod:පමාණයුත්තානම්පි එතෙසං අධිට්ඨානවිකප්පනූපගත්තං එවං වෙදිතබ්බං – අයොපත්තො පඤ්චහි පාකෙහි, මත්තිකාපත්තො ද්වීහි පාකෙහි පක්කො අධිට්ඨානූපගො। උභොපි යං මූලං දාතබ්බං, තස්මිං දින්නෙයෙව। සචෙ එකොපි පාකො ඌනො හොති, කාකණිකමත්තම්පි වා මූලං අදින්නං, න අධිට්ඨානූපගො। සචෙ පත්තසාමිකො වදති “යදා තුම්හාකං මූලං භවිස්සති, තදා දස්සථ අධිට්ඨහිත්වා පරිභුඤ්ජථා”ති, නෙව අධිට්ඨානූපගො හොති, පාකස්ස හි ඌනත්තා පත්තසඞ්ඛ්යං න ගච්ඡති, මූලස්ස සකලස්ස වා එකදෙසස්ස <pb M=.38/> වා අදින්නත්තා සකභාවං න උපෙති, අඤ්ඤස්සෙව සන්තකො හොති, තස්මා පාකෙ ච මූලෙ ච සුනිට්ඨිතෙයෙව අධිට්ඨානූපගො හොති। යො අධිට්ඨානූපගො, ස්වෙව විකප්පනූපගො। සො හත්ථං ආගතොපි අනාගතොපි අධිට්ඨාතබ්බො විකප්පෙතබ්බො වා। යදි හි පත්තකාරකො මූලං ලභිත්වා සයං වා දාතුකාමො හුත්වා “අහං භන්තෙ තුම්හාකං පත්තං කත්වා අසුකදිවසෙ නාම පචිත්වා ඨපෙස්සාමී”ති වදති, භික්ඛු ච තෙන පරිච්ඡින්නදිවසතො පට්ඨාය දසාහං අතික්කාමෙති, නිස්සග්ගියං පාචිත්තියං। සචෙ පන පත්තකාරකො “අහං තුම්හාකං පත්තං කත්වා පචිත්වා සාසනං පෙසෙස්සාමී”ති වත්වා තථෙව කරොති, තෙන <pb V=.39/> පෙසිතභික්ඛු පන තස්ස භික්ඛුනො න ආරොචෙති, අඤ්ඤො දිස්වා වා සුත්වා වා “තුම්හාකං, භන්තෙ, පත්තො නිට්ඨිතො”ති ආරොචෙති, එතස්ස ආරොචනං න පමාණං। යදා පන තෙන පෙසිතොයෙව ආරොචෙති, තස්ස වචනං සුතදිවසතො පට්ඨාය දසාහං අතික්කාමයතො නිස්සග්ගියං පාචිත්තියං। සචෙ පන පත්තකාරකො “අහං තුම්හාකං පත්තං කත්වා පචිත්වා කස්සචි හත්ථෙ පහිණිස්සාමී”ති වත්වා තථෙව කරොති, පත්තං ගහෙත්වා ආගතභික්ඛු පන අත්තනො පරිවෙණෙ ඨපෙත්වා තස්ස න ආරොචෙති, අඤ්ඤො කොචි භණති “අපි, භන්තෙ, අධුනා ආභතො පත්තො සුන්දරො”ති। “කුහිං, ආවුසො, පත්තො”ති? “ඉත්ථන්නාමස්ස හත්ථෙ පෙසිතො”ති। එතස්සපි වචනං න පමාණං। යදා පන සො භික්ඛු පත්තං දෙති, ලද්ධදිවසතො පට්ඨාය දසාහං අතික්කාමයතො නිස්සග්ගියං පාචිත්තියං, තස්මා දසාහං අනතික්කාමෙත්වාව අධිට්ඨාතබ්බො විකප්පෙතබ්බො වා।
bod:තත්ථ ද්වෙ පත්තස්ස අධිට්ඨානා කායෙන වා අධිට්ඨාති, වාචාය වා අධිට්ඨාති। තෙසං වසෙන අධිට්ඨහන්තෙන “ඉමං පත්තං පච්චුද්ධරාමී”ති වා “එතං පත්තං පච්චුද්ධරාමී”ති වා වත්වා එවං සම්මුඛෙ වා පරම්මුඛෙ වා ඨිතං පුරාණපත්තං පච්චුද්ධරිත්වා අඤ්ඤස්ස වා දත්වා නවං පත්තං යත්ථ කත්ථචි ඨිතං හත්ථෙන පරාමසිත්වා “ඉදං පත්තං අධිට්ඨාමී”ති චිත්තෙන ආභොගං කත්වා කායවිකාරං කරොන්තෙන කායෙන වා අධිට්ඨාතබ්බො। වචීභෙදං කත්වා වාචාය වා අධිට්ඨාභබ්බො। තත්ර දුවිධං අධිට්ඨානං – සචෙ හත්ථපාසෙ හොති, “ඉමං පත්තං අධිට්ඨාමී”ති <pb M=.39/> වාචා භින්දිතබ්බා, අථ අන්තොගබ්භෙ වා උපරිපාසාදෙ වා සාමන්තවිහාරෙ වා හොති, ඨපිතට්ඨානං සල්ලක්ඛෙත්වා “එතං පත්තං අධිට්ඨාමී”ති වාචා භින්දිතබ්බා। අධිට්ඨහන්තෙන පන එකකෙන අධිට්ඨාතුම්පි වට්ටති, අඤ්ඤස්ස සන්තිකෙ අධිට්ඨාතුම්පි වට්ටති। අඤ්ඤස්ස සන්තිකෙ අයමානිසංසො – සචස්ස “අධිට්ඨිතො නු ඛො මෙ, නො”ති විමති උප්පජ්ජති, ඉතරො සාරෙත්වා විමතිං ඡින්දිස්සතීති। සචෙ කොචි දස පත්තෙ ලභිත්වා සබ්බෙ අත්තනාව පරිභුඤ්ජිතුකාමො හොති, න සබ්බෙ අධිට්ඨාතබ්බා, එකං පත්තං අධිට්ඨාය පුනදිවසෙ තං පච්චුද්ධරිත්වා අඤ්ඤො අධිට්ඨාතබ්බො। එතෙනෙව උපායෙන වස්සසතම්පි පරිහරිතුං සක්කා।
bod:එවං අප්පමත්තස්ස සියා අධිට්ඨානවිජහනන්ති? සියා। සචෙ හි සයං පත්තං අඤ්ඤස්ස දෙති, විබ්භමති වා, සික්ඛං වා පච්චක්ඛාති, කාලං වා කරොති, ලිඞ්ගං වාස්ස පරිවත්තති, පච්චුද්ධරති වා, පත්තෙ වා ඡිද්දං හොති, අධිට්ඨානං විජහති। වුත්තඤ්චෙතං –
gax:“දින්නවිබ්භන්තපච්චක්ඛා <pb V=.40/>, කාලකිරියාකතෙන ච।
gae:ලිඞ්ගපච්චුද්ධරා චෙව, ඡිද්දෙන භවති සත්තම”න්ති॥ (පාරා॰ අට්ඨ॰ 2.608) –
uni:චොරගහණවිස්සාසග්ගාහෙහිපි විජහතියෙව। කිත්තකෙන ඡිද්දෙන අධිට්ඨානං භිජ්ජති? යෙන කඞ්ගුසිත්ථං නික්ඛමති චෙව පවිසති ච। ඉදඤ්හි සත්තන්නං ධඤ්ඤානං ලාමකධඤ්ඤසිත්ථං। තස්මිං ඡිද්දෙ අයචුණ්ණෙන වා ආණියා වා පටිපාකතිකෙ කතෙ දසාහබ්භන්තරෙ පුන අධිට්ඨාතබ්බො। අයං තාවෙත්ථ අධිට්ඨානෙ විනිච්ඡයො।
bod:49:<b>විකප්පනෙ</b> පන ද්වෙ විකප්පනා සම්මුඛාවිකප්පනා චෙව පරම්මුඛාවිකප්පනා ච। කථං සම්මුඛාවිකප්පනා හොති? පත්තානං එකබහුභාවං සන්නිහිතාසන්නිහිතභාවඤ්ච ඤත්වා “ඉමං පත්ත”න්ති වා “ඉමෙ පත්තෙ”ති වා “එතං පත්ත”න්ති වා “එතෙ පත්තෙ”ති වා වත්වා “තුය්හං විකප්පෙමී”ති වත්තබ්බං, අයමෙකා සම්මුඛාවිකප්පනා। එත්තාවතා නිධෙතුං වට්ටති, පරිභුඤ්ජිතුං පන විස්සජ්ජෙතුං වා අධිට්ඨාතුං වා න වට්ටති। “මය්හං සන්තකං පරිභුඤ්ජ වා විස්සජ්ජෙහි වා යථාපච්චයං වා කරොහී”ති එවං පන වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති।
bod:අපරො නයො – තථෙව පත්තානං එකබහුභාවං සන්නිහිතාසන්නිහිතභාවඤ්ච ඤත්වා තස්සෙව භික්ඛුනො සන්තිකෙ “ඉමං පත්ත”න්ති වා “ඉමෙ පත්තෙ”ති වා “එතං පත්ත”න්ති වා “එතෙ පත්තෙ”ති වා වත්වා පඤ්චසු සහධම්මිකෙසු <pb M=.40/> අඤ්ඤතරස්ස අත්තනා අභිරුචිතස්ස යස්ස කස්සචි නාමං ගහෙත්වා “තිස්සස්ස භික්ඛුනො විකප්පෙමී”ති වා “තිස්සාය භික්ඛුනියා, සික්ඛමානාය, සාමණෙරස්ස, තිස්සාය සාමණෙරියා විකප්පෙමී”ති වා වත්තබ්බං, අයං අපරාපි සම්මුඛාවිකප්පනා। එත්තාවතා නිධෙතුං වට්ටති। පරිභොගාදීසු පන එකම්පි න වට්ටති। තෙන පන භික්ඛුනා තිස්සස්ස භික්ඛුනො සන්තකං…පෙ॰… තිස්සාය සාමණෙරියා සන්තකං පරිභුඤ්ජ වා විස්සජ්ජෙහි වා යථාපච්චයං වා කරොහීති වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති।
bod:කථං පරම්මුඛාවිකප්පනා හොති? පත්තානං තථෙව එකබහුභාවං සන්නිහිතාසන්නිහිතභාවඤ්ච ඤත්වා “ඉමං පත්ත”න්ති වා “ඉමෙ පත්තෙ”ති වා “එතං පත්ත”න්ති වා “එතෙ පත්තෙ”ති වා වත්වා “තුය්හං විකප්පනත්ථාය දම්මී”ති වත්තබ්බං। තෙන වත්තබ්බො “කො තෙ මිත්තො වා සන්දිට්ඨො වා”ති <pb V=.41/>। තතො ඉතරෙන පුරිමනයෙන “තිස්සො භික්ඛූ”ති වා…පෙ॰… “තිස්සා සාමණෙරී”ති වා වත්තබ්බං। පුන තෙන භික්ඛුනා “අහං තිස්සස්ස භික්ඛුනො දම්මී”ති වා…පෙ॰… “තිස්සාය සාමණෙරියා දම්මී”ති වා වත්තබ්බං, අයං පරම්මුඛාවිකප්පනා। එත්තාවතා නිධෙතුං වට්ටති, පරිභොගාදීසු පන එකම්පි න වට්ටති। තෙන පන භික්ඛුනා දුතියසම්මුඛාවිකප්පනායං වුත්තනයෙනෙව “ඉත්ථන්නාමස්ස සන්තකං පරිභුඤ්ජ වා විස්සජ්ජෙහි වා යථාපච්චයං වා කරොහී”ති වුත්තෙ පච්චුද්ධාරො නාම හොති, තතො පභුති පරිභොගාදයොපි වට්ටන්ති। අයං විකප්පනෙ නයො।
bod:50:එවං අධිට්ඨහිත්වා විකප්පෙත්වා ච පරිභුඤ්ජන්තෙන පත්තෙ භින්නෙ කිං කාතබ්බන්ති? යස්ස පත්තෙ රාජිමුඛවට්ටිතො හෙට්ඨා ද්වඞ්ගුලප්පමාණා න හොති තෙන න කිඤ්චි කාතබ්බං। යස්ස (පාරා॰ අට්ඨ॰ 2.612-3) පන තාදිසා එකාපි රාජි හොති, තෙන තස්සා රාජියා හෙට්ඨිමපරියන්තෙ පත්තවෙධකෙන විජ්ඣිත්වා පචිත්වා සුත්තරජ්ජුකමකචිරජ්ජුකාදීහි වා තිපුසුත්තකෙන වා බන්ධිත්වා තං බන්ධනං ආමිසස්ස අලග්ගනත්ථං තිපුපට්ටෙන වා කෙනචි වා බද්ධසිලෙසෙන පටිච්ඡාදෙතබ්බං। සො ච පත්තො අධිට්ඨහිත්වා පරිභුඤ්ජිතබ්බො। සුඛුමං වා ඡිද්දං කත්වා බන්ධිතබ්බො। සුද්ධෙහි පන මධුකසිත්ථකලාඛාසජ්ජුරසාදීහි බන්ධිතුං න වට්ටති, ඵාණිතං ඣාපෙත්වා පාසාණචුණ්ණෙන බන්ධිතුං වට්ටති। මුඛවට්ටිසමීපෙ පන පත්තවෙධකෙන විජ්ඣියමානො කපාලස්ස බහලත්තා <pb M=.41/> භිජ්ජති, තස්මා හෙට්ඨා විජ්ඣිතබ්බො। යස්ස පන ද්වෙ රාජියො, එකායෙව වා චතුරඞ්ගුලා, තස්ස ද්වෙ බන්ධනානි දාතබ්බානි। යස්ස තිස්සො, එකායෙව වා ඡළඞ්ගුලා, තස්ස තීණි। යස්ස චතස්සො, එකායෙව වා අට්ඨඞ්ගුලා, තස්ස චත්තාරි। යස්ස පඤ්ච, එකායෙව වා දසඞ්ගුලා, සො බද්ධොපි අබද්ධොපි අපත්තොයෙව, අඤ්ඤො විඤ්ඤාපෙතබ්බො। එස තාව මත්තිකාපත්තෙ විනිච්ඡයො।
bod:<b>අයොපත්තෙ</b> පන සචෙපි පඤ්ච වා අතිරෙකානි වා ඡිද්දානි හොන්ති, තානි ච අයචුණ්ණෙන වා ආණියා වා ලොහමණ්ඩලකෙන වා බද්ධානි මට්ඨානි හොන්ති, ස්වෙව පත්තො පරිභුඤ්ජිතබ්බො, අඤ්ඤො න විඤ්ඤාපෙතබ්බො। අථ පන එකම්පි ඡිද්දං මහන්තං හොති, ලොහමණ්ඩලකෙන බද්ධම්පි මට්ඨං න හොති, පත්තෙ ආමිසං ලග්ගති, අකප්පියො හොති, අයං අපත්තො, අඤ්ඤො විඤ්ඤාපෙතබ්බො। විඤ්ඤාපෙන්තෙන ච සඞ්ඝවසෙන පවාරිතට්ඨානෙ පඤ්චබන්ධනෙනෙව පත්තෙන අඤ්ඤං පත්තං විඤ්ඤාපෙතුං වට්ටති, පුග්ගලවසෙන පන පවාරිතට්ඨානෙ ඌනපඤ්චබන්ධනෙනාපි වට්ටති। පත්තං ලභිත්වා පරිභුඤ්ජන්තෙන ච යාගුරන්ධනරජනපචනාදිනා අපරිභොගෙන න පරිභුඤ්ජිතබ්බො, අන්තරාමග්ගෙ පන බ්යාධිම්හි උප්පන්නෙ අඤ්ඤස්මිං භාජනෙ අසති මත්තිකාය ලිම්පෙත්වා යාගුං වා පචිතුං උදකං වා තාපෙතුං වට්ටති। මඤ්චපීඨඡත්තනාගදන්තකාදිකෙ අදෙසෙපි න <pb V=.42/> නික්ඛිපිතබ්බො। පත්තස්ස හි නික්ඛිපනදෙසො “අනුජානාමි, භික්ඛවෙ, පත්තාධාරක”න්තිආදිනා (චූළව॰ 254) නයෙන ඛන්ධකෙ වුත්තොයෙව।
cen:ඉති පාළිමුත්තකවිනයවිනිච්ඡයසඞ්ගහෙ
cen:අධිට්ඨානවිකප්පනවිනිච්ඡයකථා සමත්තා।
