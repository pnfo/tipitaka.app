cha:3:බාලවග්ගවණ්ණනා
bod:22:තතියස්ස <pb V=2.25/> පඨමෙ <b>අච්චයං අච්චයතො න පස්සතී</b>ති “අපරජ්ඣිත්වා අපරද්ධං මයා”ති අත්තනො අපරාධං න පස්සති, අපරද්ධං මයාති වත්වා දණ්ඩකම්මං <pb M=2.25/> ආහරිත්වා න ඛමාපෙතීති අත්ථො। <b>අච්චයං දෙසෙන්තස්සා</b>ති එවං වත්වා දණ්ඩකම්මං ආහරිත්වා ඛමාපෙන්තස්ස। <b>යථාධම්මං නප්පටිග්ගණ්හාතී</b>ති “පුන එවං න කරිස්සාමි, ඛමථ මෙ”ති වුච්චමානො අච්චයං ඉමං යථාධම්මං යථාසභාවං න පටිග්ගණ්හාති। “ඉතො පට්ඨාය පුන එවරූපං මා අකාසි, ඛමාමි තුය්හ”න්ති න වදති। සුක්කපක්ඛො වුත්තපටිපක්ඛනයෙනෙව වෙදිතබ්බො।
bod:23:දුතියෙ <b>අබ්භාචික්ඛන්තී</b>ති අභිභවිත්වා ආචික්ඛන්ති, අභූතෙන වදන්ති। <b>දොසන්තරො</b>ති අන්තරෙ පතිතදොසො। එවරූපො හි “නත්ථි සමණස්ස ගොතමස්ස උත්තරිමනුස්සධම්මො”තිආදීනි වදන්තො සුනක්ඛත්තො විය තථාගතං අබ්භාචික්ඛති। <b>සද්ධො</b> <pb P=2.118/> <b>වා දුග්ගහිතෙනා</b>ති යො හි ඤාණවිරහිතාය සද්ධාය අතිසද්ධො හොති මුද්ධප්පසන්නො, සොපි “බුද්ධො නාම සබ්බලොකුත්තරො, සබ්බෙ තස්ස කෙසාදයො බාත්තිංස කොට්ඨාසා ලොකුත්තරායෙවා”තිආදිනා නයෙන දුග්ගහිතං ගණ්හිත්වා තථාගතං අබ්භාචික්ඛති। තතියං උත්තානත්ථමෙවාති।
bod:25:චතුත්ථෙ <b>නෙය්යත්ථං සුත්තන්ත</b>න්ති යස්ස අත්ථො නෙතබ්බො, තං නෙතබ්බත්ථං සුත්තන්තං। <b>නීතත්ථො සුත්තන්තොති දීපෙතී</b>ති කථිතත්ථො අයං සුත්තන්තොති වදති। තත්ථ “එකපුග්ගලො, භික්ඛවෙ, ද්වෙමෙ, භික්ඛවෙ, පුග්ගලා, තයොමෙ, භික්ඛවෙ, පුග්ගලා, චත්තාරොමෙ, භික්ඛවෙ, පුග්ගලා”ති එවරූපො සුත්තන්තො නෙය්යත්ථො නාම। එත්ථ හි කිඤ්චාපි සම්මාසම්බුද්ධෙන “එකපුග්ගලො, භික්ඛවෙ”තිආදි වුත්තං, පරමත්ථතො පන පුග්ගලො නාම නත්ථීති එවමස්ස අත්ථො නෙතබ්බොව හොති। අයං පන අත්තනො බාලතාය නීතත්ථො අයං සුත්තන්තොති දීපෙති। පරමත්ථතො හි පුග්ගලෙ අසති න තථාගතො “එකපුග්ගලො, භික්ඛවෙ”තිආදීනි වදෙය්ය। යස්මා පන තෙන වුත්තං, තස්මා පරමත්ථතො අත්ථි පුග්ගලොති ගණ්හන්තො තං නෙය්යත්ථං සුත්තන්තං නීතත්ථො සුත්තන්තොති දීපෙති। <b>නීතත්ථ</b>න්ති අනිච්චං දුක්ඛං අනත්තාති එවං කථිතත්ථං। එත්ථ හි අනිච්චමෙව දුක්ඛමෙව අනත්තායෙවාති අත්ථො। අයං පන අත්තනො බාලතාය “නෙය්යත්ථො අයං සුත්තන්තො, අත්ථමස්ස ආහරිස්සාමී”ති <pb V=2.26/> “නිච්චං නාම අත්ථි, සුඛං නාම අත්ථි, අත්තා නාම අත්ථී”ති ගණ්හන්තො නීතත්ථං සුත්තන්තං නෙය්යත්ථො සුත්තන්තොති දීපෙති නාම। පඤ්චමං උත්තානත්ථමෙවාති।
bod:27:ඡට්ඨෙ <pb M=2.26/> <b>පටිච්ඡන්නකම්මන්තස්සා</b>ති පාපකම්මස්ස। පාපං <pb P=2.119/> හි පටිච්ඡාදෙත්වා කරොන්ති। නො චෙපි පටිච්ඡාදෙත්වා කරොන්ති, පාපකම්මං පටිච්ඡන්නමෙවාති වුච්චති। <b>නිරයො</b>ති සහොකාසකා ඛන්ධා। තිරච්ඡානයොනියං ඛන්ධාව ලබ්භන්ති। සත්තමට්ඨමානි උත්තානත්ථානෙව।
bod:30:නවමෙ <b>පටිග්ගාහා</b>ති පටිග්ගාහකා, දුස්සීලං පුග්ගලං ද්වෙ ඨානානි පටිග්ගණ්හන්තීති අත්ථො।
bod:31:දසමෙ <b>අත්ථවසෙ</b>ති කාරණානි। <b>අරඤ්ඤවනපත්ථානී</b>ති අරඤ්ඤානි ච වනපත්ථානි ච। තත්ථ කිඤ්චාපි අභිධම්මෙ නිප්පරියායෙන “නික්ඛමිත්වා බහි ඉන්දඛීලා, සබ්බමෙතං අරඤ්ඤ”න්ති (විභ॰ 529) වුත්තං, තථාපි යං තං “පඤ්චධනුසතිකං පච්ඡිම”න්ති (පාරා॰ 654) ආරඤ්ඤකඞ්ගනිප්ඵාදකං සෙනාසනං වුත්තං, තදෙව අධිප්පෙතන්ති වෙදිතබ්බං। <b>වනපත්ථ</b>න්ති ගාමන්තං අතික්කමිත්වා මනුස්සානං අනුපචාරට්ඨානං, යත්ථ න කසීයති න වපීයති। <b>පන්තානී</b>ති පරියන්තානි අතිදූරානි, <b>දිට්ඨධම්මසුඛවිහාර</b>න්ති ලොකියලොකුත්තරං ඵාසුවිහාරං। <b>පච්ඡිමඤ්ච ජනතං අනුකම්පමානො</b>ති පච්ඡිමෙ මම සාවකෙ අනුකම්පන්තො।
bod:32:එකාදසමෙ <b>විජ්ජාභාගියා</b>ති විජ්ජාකොට්ඨාසිකා। <b>සමථො</b>ති චිත්තෙකග්ගතා। <b>විපස්සනා</b>ති සඞ්ඛාරපරිග්ගාහකඤාණං। <b>කමත්ථමනුභොතී</b>ති කතමං අත්ථං ආරාධෙති සම්පාදෙති පරිපූරෙති। <b>චිත්තං භාවීයතී</b>ති මග්ගචිත්තං භාවීයති බ්රූහීයති වඩ්ඪීයති। <b>යො රාගො, සො පහීයතී</b>ති යො රජ්ජනකවසෙන රාගො, සො පහීයති। රාගො හි මග්ගචිත්තස්ස පච්චනීකො, මග්ගචිත්තං රාගස්ස ච। රාගක්ඛණෙ <pb P=2.120/> මග්ගචිත්තං නත්ථි, මග්ගචිත්තක්ඛණෙ රාගො නත්ථි। යදා පන රාගො උප්පජ්ජති, තදා මග්ගචිත්තස්ස උප්පත්තිං නිවාරෙති, පදං පච්ඡින්දති। යදා පන මග්ගචිත්තං උප්පජ්ජති, තදා රාගං සමූලකං උබ්බට්ටෙත්වා සමුග්ඝාතෙන්තමෙව උප්පජ්ජති। තෙන වුත්තං – “රාගො පහීයතී”ති।
bod:<b>විපස්සනා, භික්ඛවෙ, භාවිතා</b>ති විපස්සනාඤාණං බ්රූහිතං වඩ්ඪිතං। <b>පඤ්ඤා භාවීයතී</b>ති මග්ගපඤ්ඤා <pb V=2.27/> භාවීයති බ්රූහීයති වඩ්ඪීයති। <b>යා අවිජ්ජා, සා පහීයතී</b>ති අට්ඨසු ඨානෙසු වට්ටමූලිකා මහාඅවිජ්ජා පහීයති। අවිජ්ජා හි මග්ගපඤ්ඤාය පච්චනීකා, මග්ගපඤ්ඤා අවිජ්ජාය। අවිජ්ජාක්ඛණෙ මග්ගපඤ්ඤා නත්ථි <pb M=2.27/>, මග්ගපඤ්ඤාක්ඛණෙ අවිජ්ජා නත්ථි। යදා පන අවිජ්ජා උප්පජ්ජති, තදා මග්ගපඤ්ඤාය උප්පත්තිං නිවාරෙති, පදං පච්ඡින්දති। යදා මග්ගපඤ්ඤා උප්පජ්ජති, තදා අවිජ්ජං සමූලිකං උබ්බට්ටෙත්වා සමුග්ඝාතයමානාව උප්පජ්ජති। තෙන වුත්තං – “අවිජ්ජා පහීයතී”ති। ඉති මග්ගචිත්තං මග්ගපඤ්ඤාති ද්වෙපි සහජාතධම්මාව කථිතා।
bod:<b>රාගුපක්කිලිට්ඨං වා, භික්ඛවෙ, චිත්තං න විමුච්චතී</b>ති රාගෙන උපක්කිලිට්ඨත්තා මග්ගචිත්තං න විමුච්චතීති දස්සෙති। <b>අවිජ්ජුපක්කිලිට්ඨා වා පඤ්ඤා න භාවීයතී</b>ති අවිජ්ජාය උපක්කිලිට්ඨත්තා මග්ගපඤ්ඤා න භාවීයතීති දස්සෙති। <b>ඉති ඛො, භික්ඛවෙ</b>ති එවං ඛො, භික්ඛවෙ। <b>රාගවිරාගා චෙතොවිමුත්තී</b>ති රාගස්ස ඛයවිරාගෙන චෙතොවිමුත්ති නාම හොති। ඵලසමාධිස්සෙතං නාමං। <b>අවිජ්ජාවිරාගා පඤ්ඤාවිමුත්තී</b>ති අවිජ්ජාය ඛයවිරාගෙන පඤ්ඤාවිමුත්ති නාම හොති। ඉමස්මිං සුත්තෙ නානාක්ඛණිකා සමාධිවිපස්සනා කථිතාති।
cen:බාලවග්ගො තතියො।
