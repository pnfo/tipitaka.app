cha:3:තතියො පරිච්ඡෙදො
sub:භෙදසඞ්ගහවිභාගො
gax:123:එවං භෙදසභාවෙසු, තෙස්වෙව පුන සඞ්ගහං।
gae:සභාවත්ථවිසෙසෙහි, පවක්ඛාමි ඉතො පරං॥
gax:124:අසාධාරණඤාණෙහි, සත්ථා වත්ථුවිවෙචකො।
gae:සඞ්ගහෙත්වා සභාගෙහි, ධම්මෙ දස්සෙසි චක්ඛුමා॥
gax:125:දිට්ඨිභිනිවෙසට්ඨෙන, යථාභූතසභාවතො।
gae:පරමාමසතිච්චෙකා, <b>පරාමාසො</b>ති භාසිතා॥
gax:126:කිලෙසාසුචිභාවෙන, වණස්සාවරසො විය।
gae:ආලිම්පන්තාව සන්තානං, සවන්තීති පකාසිතා॥
gax:127:කාමතණ්හා භවතණ්හා, දිට්ඨාවිජ්ජාති <b>ආසවා</b>।
gae:චත්තාරො ආසවට්ඨෙන, තයො ධම්මා සභාවතො॥
gax:128:එතෙවො <pb M=.13/> <b>ඝා</b>ති වුත්තාව, ද්වාරාලම්බාභිවාහිනො।
gae:ඔත්ථරිත්වා පරාභූතෙ, හරන්තා පාණිනො භවෙ॥
gax:129:<b>යොගා</b>ති <pb V=.14/> චාහු තෙ එව, පාණිනො භවයන්තකෙ।
gae:ද්වාරාලම්බාභිසම්බන්ධා, යන්තබන්ධාව යොජිතා॥
gax:130:සන්තානමධිගණ්හන්තා, මාලුවාව මහාතරුං।
gae:ගණ්හන්තා දළ්හමාලම්බං, මණ්ඩූකමිව පන්නගො॥
gax:131:කාමතණ්හා ච දිට්ඨි ච, <b>උපාදානා</b> චතුබ්බිධා।
gae:දිට්ඨි දිට්ඨිසීලබ්බත-මත්තවාදොති භෙදිතා॥
gax:132:කායෙන කායං ගන්ථෙන්තා, දුප්පමුඤ්චානුවෙඨිනො।
gae:කථිතා <b>කායගන්ථා</b>ති, තණ්හාබ්යාපාදදිට්ඨියො॥
gax:133:සීලබ්බතපරාමාසො, ඉති දිට්ඨි විභෙදිතා।
gae:ඉදංසච්චාභිනිවෙසො, ඉති චෙවං චතුබ්බිධා॥
gax:134:නෙක්ඛම්මං පලිබොධෙන්තා, භාවනාපරිපන්ථකා।
gae:සන්තානමණ්ඩකොසාව, පරියොනන්ධකාති ච॥
gax:135:කාමච්ඡන්දො ච බ්යාපාදො, ථිනමිද්ධඤ්ච සංසයො।
gae:අවිජ්ජුද්ධච්චකුක්කුච්චමිති <b>නීවරණා</b> මතා॥
gax:136:ආගාළ්හං පරියාදාය, ඔගය්හනුප්පවත්තිනො।
gae:යොප්පරොගාව සන්තාන-මනුසෙන්තීති භාසිතා॥
gax:137:කාමරාගො භවරාගො, පටිඝො මානදිට්ඨියො।
gae:කඞ්ඛාවිජ්ජාති සත්තෙව, ඡ ධම්මා<b>නුසයා</b> මතා॥
gax:138:ද්වාරාලම්බණබන්ධෙන, පාණීනං භවමණ්ඩලෙ।
gae:<b>සංයොජනානි</b> වුත්තානි, පාසබන්ධාව පක්ඛිනං॥
gax:139:කාමරූපාරූපරාගා, පටිඝො මොහසංසයො।
gae:දිට්ඨි සීලබ්බතං මානො, උද්ධච්චෙන දසා භවෙ॥
gax:140:රූපාරූපරාගුද්ධච්චං, අභිධම්මෙ විනා පුන।
gae:භවරාගිස්ස මච්ඡෙරං, ගහෙත්වා දසධා සියුං॥
gax:141:සංක්ලෙපයන්ති <pb M=.14/> <pb V=.15/> සන්තානං, උපඝාතෙන්ති පාණිනො।
gae:සහජාතෙක්ලෙසෙන්තීති, <b>කිලෙසා</b>ති පකාසිතා॥
gax:142:ලොභො දොසො ච මොහො ච,
gax:දිට්ඨි මානො ච සංසයො।
gax:ථිනාහිරිකනොත්තප්ප-
gae:මුද්ධච්චෙන සියුං දස॥
gax:143:නවසඞ්ගහිතා එත්ථ, දිට්ඨිලොභා පකාසිතා।
gae:සත්තසඞ්ගහිතාවිජ්ජා, පටිඝො පඤ්චසඞ්ගහො॥
gax:144:චතුසඞ්ගහිතා කඞ්ඛා, මානුද්ධච්චා තිසඞ්ගහා।
gae:දුකසඞ්ගහිතං ථීනං, කුක්කුච්චමෙකසඞ්ගහං॥
gax:145:ද්විධාහිරිකනොත්තප්ප-මිස්සාමච්ඡරියං තථා।
gae:ඉච්චෙවං දසධා වුත්තා, <b>පාපකෙස්වෙව සඞ්ගහා</b>॥
gax:146:පරාමාසාසවොඝා ච, යොගුපාදානගන්ථතො।
gae:නීවාරණානුසයතො, සංයොජනකිලෙසතො॥
gax:147:චුද්දසෙව තු සඞ්ඛෙපා, සත්තපඤ්ඤාස භෙදතො।
gae:යථාධම්මානුසාරෙන, චිත්තුප්පාදෙසු යොජයෙ॥
gax:148:තතොපරෙ නොපරාමා-සාදිභෙදිතසඞ්ගහා।
gae:චිත්තං චෙතසිකං රූපං, නිබ්බානමිති දීපයෙ॥
gax:149:ඉච්චාකුසලධම්මානං, ඤත්වා සඞ්ගහමුත්තරං।
gae:මිස්සකා නාම විඤ්ඤෙය්යා, යථාසම්භවතො කථං।
gax:150:ලොභො දොසො ච මොහො ච,
gax:එකන්තාකුසලා තයො।
gax:අලොභාදොසාමොහො ච,
gae:කුසලාබ්යාකතා තථා॥
gax:151:පාදපස්සෙව <pb V=.16/> මූලානි, ථිරභාවාය පච්චයා।
gae:මූලභාවෙන ධම්මානං, <b>හෙතූ</b> ධම්මා ඡ දීපිතා॥
gax:152:විතක්කො <pb M=.15/> ච විචාරො ච, පීති චෙකග්ගතා තථා।
gae:සොමනස්සං දොමනස්සං, උපෙක්ඛාති ච වෙදනා॥
gax:153:ආහච්චුපනිජ්ඣායන්තා, නිජ්ඣානට්ඨෙන පච්චයා।
gae:<b>ඣානධම්මා</b>ති සත්ථාහ, පඤ්ච වත්ථුසභාවතො॥
gax:154:සම්මාදිට්ඨි ච සඞ්කප්පො, වායාමො විරතිත්තයං।
gae:සම්මාසති සමාධී ච, මිච්ඡාදිට්ඨි ච සම්භවා॥
gax:155:සම්මාමිච්ඡා ච නීයන්තා, නිය්යානට්ඨෙන පච්චයා।
gae:<b>මග්ගඞ්ගා</b> ද්වාදසක්ඛාතා, නව ධම්මා සභාවතො॥
gax:156:අත්තභාවං පවත්තෙන්තා, ඔජට්ඨමකවෙදනං।
gae:පටිසන්ධිනාමරූප-මාහරන්තා යථාක්කමං॥
gax:157:කබළීකාරො ආහාරො,
gax:ඵස්සො සඤ්චෙතනා තථා।
gax:විඤ්ඤාණමිති චත්තාරො,
gae:<b>ආහාරා</b>ති පකාසිතා॥
gax:158:ධම්මානං සහජාතානං, ඉන්ද්රියට්ඨෙන පච්චයා।
gae:අත්තානමිස්සරට්ඨෙන, අනුවත්තාපකා තථා॥
gax:159:සද්ධා ච සති පඤ්ඤා ච, වීරියෙකග්ගතාපි ච।
gae:වෙදනා ජීවිතං චිත්තං, අට්ඨ රූපින්ද්රියානි ච॥
gax:160:කථං ජීවිතමෙකං තු, සුඛං දුක්ඛන්ති වෙදනා।
gae:සොමනස්සං දොමනස්සං, උපෙක්ඛාති ච භෙදිතා॥
gax:161:පඤ්ඤාදිමග්ගෙනඤ්ඤාත-ඤ්ඤස්සාමීතින්ද්රියං භවෙ।
gae:මජ්ඣෙ අඤ්ඤින්ද්රිය<b>මන්තෙ,</b> අඤ්ඤාතාවින්ද්රියං තථා॥
gax:162:සොළසෙව <pb V=.17/> සභාවෙන, ඉන්ද්රියට්ඨවිභාගතො।
gae:<b>ඉන්ද්රියානී</b>ති වුත්තානි, බාවීසති විභාවයෙ॥
gax:163:දළ්හාධිට්ඨිතසන්තානා <pb M=.16/>, විපක්ඛෙහි අකම්පියා।
gae:බලවන්තසභාවෙන, <b>බලධම්මා</b> පකාසිතා॥
gax:164:සද්ධා සති හිරොත්තප්පං, වීරියෙකග්ගතා තථා।
gae:පඤ්ඤාහිරිකානොත්තප්ප-මිච්චෙවං නවධා මතා॥
gax:165:ජෙට්ඨා පුබ්බඞ්ගමට්ඨෙන, පුඤ්ඤාපුඤ්ඤපවත්තියං।
gae:පච්චයාධිප්පතෙය්යෙන, සහජානං යථාරහං॥
gax:166:චත්තාරො<b>ධිපතී</b> වුත්තා, ආධිප්පච්චසභාවතො।
gae:ඡන්දො චිත්තඤ්ච වීරියං, වීමංසාති ච තාදිනා॥
gax:167:පඤ්චසඞ්ගහිතා පඤ්ඤා, වායාමෙකග්ගතා පන।
gae:චතුසඞ්ගහිතා චිත්තං, සති චෙව තිසඞ්ගහා॥
gax:168:සඞ්කප්පො වෙදනා සද්ධා, දුකසඞ්ගහිතා මතා।
gax:එකෙකසඞ්ගහා සෙසා, අට්ඨවීසති භාසිතා।
gae:ඉච්චෙවං සත්තධා භෙදො, වුත්තො <b>මිස්සකසඞ්ගහො</b>॥
gax:169:හෙතුඣානඞ්ගමග්ගඞ්ගා, ආහාරින්ද්රියතො තථා।
gax:බලාධිප්පතිතො චෙව, පුඤ්ඤාපුඤ්ඤාදිමිස්සතා।
gae:ඡත්තිංසෙව සභාවෙන, චතුසට්ඨි පභෙදතො॥
gax:170:ඉච්චෙවං සඞ්ගහෙත්වාන, විභාවෙය්ය තතො පරං।
gae:චිත්තුප්පාදපභෙදෙසු, යථාසම්භවතො කථං॥
gax:171:සිතාවජ්ජනවිඤ්ඤාණං, සම්පටිච්ඡනතීරණා।
gae:අට්ඨාරසාහෙතුකාව, මොමූහා එකහෙතුකා॥
gax:172:සෙසා තු කුසලා ඤාණවියුත්තා ච ද්විහෙතුකා।
gae:චිත්තුප්පාදාපරෙ සත්ත-චත්තාලීස තිහෙතුකා॥
gax:173:පඤ්චවිඤ්ඤාණමජ්ඣානං <pb V=.18/>, ද්විඣානඞ්ගිකමීරිතං।
gae:චතුත්ථපඤ්චමජ්ඣානං, තිඣානං තතියං මතා॥
gax:174:චතුඣානං තු දුතියං, කාමෙ ච සුඛවජ්ජිතා।
gae:පඤ්චඣානං තු පඨමං, කාමෙ ච සුඛිතා මතා॥
gax:175:පඨමානුත්තරං <pb M=.17/> ඣානං, අට්ඨමග්ගඞ්ගිකං මතං।
gae:සත්තමග්ගඞ්ගිකං නාම, සෙසඣානමනුත්තරං॥
gax:176:ලොකියං පඨමං ඣානං, තථා කාමෙ තිහෙතුකා।
gae:පඤ්චමග්ගඞ්ගිකා නාම, චිත්තුප්පාදා පකාසිතා॥
gax:177:සෙසං මහග්ගතං ඣානං, සම්පයුත්තා ච දිට්ඨියා।
gae:ඤාණෙන විප්පයුත්තා ච, චතුමග්ගඞ්ගිකා මතා॥
gax:178:පටිඝුද්ධච්චයුත්තා ච, විප්පයුත්තා ච දිට්ඨියා।
gae:තිමග්ගඞ්ගං දුමග්ගඞ්ගං, කඞ්ඛිතං සමුදීරිතං॥
gax:179:න හොන්තාහෙතුකෙ මග්ගා, චිත්තට්ඨිති ච කඞ්ඛිතෙ।
gae:විදිතා නියතතා ච, ලොකියෙසු න උද්ධටා॥
gax:180:කාමෙසු කබළීකාරො, අනාහාරො අසඤ්ඤිනො।
gae:චිත්තුප්පාදෙසු සබ්බත්ථ, ආහාරත්තයමීරිතං॥
gax:181:ඉන්ද්රියානි විභාවෙය්ය, නවධානුත්තරෙ බුධො।
gae:අට්ඨධා සමුදීරෙය්ය, ලොකියෙසු තිහෙතුකෙ॥
gax:182:සත්තධා පන ඤාණෙන, විප්පයුත්තෙ පකාසයෙ।
gae:සිතවොට්ඨබ්බනාපුඤ්ඤෙ, පඤ්චධා කඞ්ඛිතෙ පන॥
gax:183:චතුධා තිවිධා සෙසෙ, චිත්තුප්පාදෙ සමීරයෙ।
gae:තිහෙතුකා සත්තබලා, ඡබලා තු දුහෙතුකා॥
gax:184:චතුබලා අකුසලා, කඞ්ඛිතං තිබලං මතං।
gae:ද්විබලං සිතවොට්ඨබ්බ-මබලං සෙසමීරිතං॥
gax:185:ජවනෙධිපතීනං <pb V=.19/> තු, යො කොචෙකො තිහෙතුකෙ।
gae:ද්විහෙතුකෙ වා කුසලෙ, වීමංසා නොපලබ්භති॥
gax:186:ලොකියෙසු විපාකෙසු,
gax:මොහමූලෙ අහෙතුකෙ।
gax:යථාසම්භවවුත්තිත්තා,
gae:නත්ථාධිපති කොචිපි॥
gax:187:සම්භොති <pb M=.18/> කායවිඤ්ඤාණෙ, පුඤ්ඤපාකෙ සුඛින්ද්රියං।
gae:දුක්ඛින්ද්රියම්පි තත්ථෙව, පාපපාකම්හි භාසිතං॥
gax:188:සන්තීරණඤ්ච හසනං, සොමනස්සානි සොළස।
gae:පඨමාදිචතුජ්ඣානං, සොමනස්සයුතං භවෙ॥
gax:189:දොමනස්සයුත්තා ද්වෙව, චිත්තුප්පාදා පකාසිතා।
gae:තදඤ්ඤෙ පන සබ්බෙපි, පඤ්චපඤ්ඤාසුපෙක්ඛකා॥
gax:190:වෙදනාසම්පයොගඤ්ච, විනිබ්භුජ්ජෙවමට්ඨධා।
gae:හෙතුයොගාදිභෙදෙහි, චිත්තුප්පාදා පකාසිතා॥
gax:191:තංතංවියොගභෙදඤ්ච, පච්චෙකමථ මිස්සිතං।
gae:යථාවුත්තානුසාරෙන, යථාසම්භවතො නයෙ॥
gax:192:ඉච්චෙවං පන යොජෙත්වා, චිත්තුප්පාදෙසු මිස්සකං।
gae:තතො ඤෙය්යා විසුද්ධා ච, බොධිපක්ඛියසඞ්ගහා॥
gax:193:කායෙ ච වෙදනාචිත්තෙ, ධම්මෙසු ච යථාරහං।
gae:අසුභං දුක්ඛමනිච්ච-මනත්තාති සුපට්ඨිතා॥
gax:194:සම්මාසති පනිච්චෙකා, කිච්චගොචරභෙදතො।
gae:<b>සතිපට්ඨාන</b>නාමෙන, චත්තාරොති පකාසිතා॥
gax:195:උප්පන්නානුප්පන්නපාප-පහානානුප්පාදනාය ච।
gae:අනුප්පන්නුප්පන්නෙහි වා, නිබ්බත්තිඅභිවුද්ධියා॥
gax:196:පදහන්තස්ස <pb V=.20/> වායාමො, කිච්චාභොගවිභාගතො।
gae:<b>සම්මප්පධාන</b>නාමෙන, චත්තාරොති පකාසිතා॥
gax:197:ඉද්ධියා පාදභූතත්තා, <b>ඉද්ධිපාදා</b>ති භාසිතා।
gae:ඡන්දො චිත්තඤ්ච වීරියං, වීමංසාති චතුබ්බිධා॥
gax:198:පඤ්ච සද්ධා සති පඤ්ඤා, වීරියෙකග්ගතා තථා।
gae:<b>ඉන්ද්රියානි</b>න්ද්රියට්ඨෙන, බලට්ඨෙන <b>බලානි</b> ච॥
gax:199:සති ධම්මවිචයො ච, තථා වීරියපීතියො।
gae:පස්සද්ධෙකග්ගතාපෙක්ඛා, බුජ්ඣන්තස්සඞ්ගභාවතො॥
gax:200:<b>බොජ්ඣඞ්ගා</b>ති <pb M=.19/> විසෙසෙන, සත්ත ධම්මා පකාසිතා।
gae:නිය්යානට්ඨෙන <b>මග්ගඞ්ගා,</b> සම්මාදිට්ඨාදිඅට්ඨධා॥
gax:201:ඡසඞ්ගහෙත්ථ වායාමො, සතිපඤ්ඤා සමීරිතා।
gae:පඤ්චසඞ්ගහිතා නාම, සමාධි චතුසඞ්ගහො॥
gax:202:සද්ධා දුසඞ්ගහා වුත්තා, සෙසා එකෙකසඞ්ගහා।
gae:ඉච්චෙවං සත්තධා භෙදො, <b>බොධිපක්ඛියසඞ්ගහො</b>॥
gax:203:සතිපට්ඨානසම්මප්පධානතො ඉද්ධිපාදතො।
gae:ඉන්ද්රියබලබොජ්ඣඞ්ගා, මග්ගභෙදා ච භාසිතා॥
gax:204:ඡන්දො චිත්තමුපෙක්ඛා ච, සද්ධාපස්සද්ධිපීතියො।
gae:සම්මාදිට්ඨි ච සඞ්කප්පො, වායාමො විරතිත්තයං॥
gax:205:සම්මාසති සමාධීති, දීපිතා බොධිපක්ඛියා।
gae:චුද්දසා ධම්මතො හොන්ති, සත්තතිංස පභෙදතො॥
gax:206:යෙහි ධම්මෙහි බුජ්ඣන්තො, සච්චානි පටිවිජ්ඣති।
gae:සමත්තානුත්තරෙ හොන්ති, න වා සඞ්කප්පපීතියො॥
gax:207:පුබ්බභාගෙපි ලබ්භන්ති, ලොකියම්හි යථාරහං।
gae:නිබ්බෙධභාවනාකාලෙ, ඡබ්බිසුද්ධිපවත්තියං॥
gax:208:ඉච්චෙවං <pb V=.21/> තිවිධා භෙදං, විභාවෙය්ය යථාරහං।
gae:සභාවභෙදභින්නානං, සභාගත්ථෙහි සඞ්ගහං॥
gax:209:භෙදසඞ්ගහවිදූහි වණ්ණිතං, භෙදසඞ්ගහවිමුත්තිසාසනෙ।
gae:භෙදසඞ්ගහනයත්ථමුත්තමං, භෙදසඞ්ගහමුඛං පකාසිතං॥
gax:210:ධම්මසභාවවිභාගබුධෙවං, ධම්මදිසම්පතිසාසනධම්මෙ।
gae:ධම්මවිභූතිවිභූසිතචිත්තා, ධම්මරසාමතභාගි භවන්ති॥
cen:ඉති නාමරූපපරිච්ඡෙදෙ භෙදසඞ්ගහවිභාගො නාම
cen:තතියො පරිච්ඡෙදො।
