cha:එකපඤ්ඤාසතිම පරිච්ඡෙද
sub:පඤ්චරාජකො නාම
gax:1:යුවරාජා <pb M=.336/> තදා හුත්වා, රාජා දප්පුළනාමකො।
gae:ඨපෙසි ඔපරජ්ජම්හි, ආදිපදං සනාමකං॥
gax:2:මරිචවට්ටිවිහාරස්ස, ගාමං දත්වා තතො පුරෙ।
gae:චාරිත්තං පුබ්බරාජූනං, රක්ඛිත්වාන මහිං ඉමං॥
gax:3:අභුත්වා දීඝකාලඤ්හි, පුබ්බකම්මෙන අත්තනො।
gae:රාජා සො සත්තමෙ මාසෙ, පවිට්ඨො පච්චුනො මුඛං॥
gax:4:උපරාජා අහුරාජා, දප්පුළො තදනන්තරං।
gae:උදයස්සාදිපාදස්ස, යුවරාජපදං අදා॥
gax:5:තදා චොළභයා පණ්ඩු-රාජං ජනපදං සකං।
gae:චජිත්වා නාවමාරුය්හ, මහාතිත්ථමුපාගමි॥
gax:6:ආණාපෙත්වාන තං රාජා, දිස්වා සන්තුට්ඨමානසො।
gae:මහාභොගං අදා තස්ස, නිවාසෙසි පුරා බහි॥
gax:7:චොළරාජෙන යුජ්ඣිත්වා, ගහෙත්වා පට්ටනද්වයං।
gae:පණ්ඩුරාජස්ස දම්මීති, සන්නද්ධෙ ලඞ්කරාජිනි॥
gax:8:කෙනා’පි කරණීයෙන, ඛත්තියා දීපවාසිනො।
gae:අකංසු විග්ගහං ඝොරං, පාපකම්මෙන පණ්ඩුනො॥
gax:9:පණ්ඩුරාජෙ’ත්ථ වාසෙන, කම්මං නත්ථීති චින්තිය।
gae:ඨපෙත්වා මකුටාදීනි, ගතො කෙරළසන්තිකං॥
gax:10:විග්ගහෙ නිට්ඨිතෙ රාජා, මහාමෙඝවනෙ තදා।
gae:මහාබොධිඝරස්සා’දා, ගාමං නගරසන්තිකෙ॥
gax:11:ආවාසං රක්ඛකො නාම, තස්ස සෙනාපතී අකා।
gae:ථූපාරාමසමීපම්හි, ඉළඞ්ගො රාජනාමකං॥
gax:12:කතං තං පුබ්බරාජෙහි, රාජා සො පරිපාලිය।
gae:පත්තො ද්වාදසමං වස්සං, යථාකම්මමුපාගමි॥
gax:13:උදයො <pb M=.337/> යුවරාජා’සි, ලංකාවාසීනමිස්සරො।
gae:සෙනනාමාදිපාදං සො, ඔපරජ්ජෙ’භිසෙචයි॥
gax:14:රඤ්ඤො භීතා තදාමච්චා, පවිසිංසු තපොවනං।
gae:රාජොපරාජා ගන්ත්වාන, තෙසං සීසානි ඡෙදයුං॥
gax:15:තෙන කම්මෙන නිබ්බින්නා, යතයො තන්නිවාසිනො।
gae:හිත්වා ජනපදං රඤ්ඤො, තදාගච්ඡිංසු රොහණං॥
gax:16:තදා ජානපදා චෙව, නාගරා ච බලානි ච।
gae:කුපිතා චණ්ඩුවාතෙන, සාගරො විය කම්පිතො॥
gax:17:රතනපාසාදමාරුය්හ, විහාරෙ අභයුත්තරෙ।
gae:සන්තාසෙත්වාන රාජානං, දස්සෙත්වාන විභීසිකං॥
gax:18:උපත්ථම්භකමච්චානං, විග්ගහස්ස තපොවනෙ।
gae:තදා සීසානි ඡින්දිත්වා, කවාතෙන නිපාතයුං॥
gax:19:තං සුත්වා යුවරාජා ච, ආදිපාදො ච තං සඛා।
gae:උල්ලඞ්ඝිත්වාන පාකාරං, සීඝං ගච්ඡිංසු රොහණං॥
gax:20:බලකායොනුබන්ධිත්වා, යාව කණ්හනදීතටා।
gae:අලාභෙන ච නාවානං, තිණ්ණත්තා තෙසමාගමි॥
gax:21:රාජපුත්තාගතා තත්ථ, වනෙ අභයභෙදිනො।
gae:යතීනං පුරතො තෙසං, නිපජ්ජිත්වා උරෙන තෙ॥
gax:22:අල්ලවත්ථා’ල්ලකෙසා ච, පරිදෙවිත්ථ’නෙකධා।
gae:කන්දීත්වා රොදනං කත්වා, ඛමාපෙසුං තපස්සිනො॥
gax:23:ඛන්තිමෙත්තානුභාවෙන, තෙසං සාසනසාමිනං।
gae:පුඤ්ඤොදයො අහු තෙසං, උභින්නං දීපසාමිනං॥
gax:24:යුවරාජබලඤ්චෙව, නිකායත්තයවාසිනො।
gae:ගමිංසු තෙසමානෙතුං, සන්තිභූතෙ මහාබලෙ॥
gax:25:රාජපුත්තා උභො බ්යත්තා, පණ්ඩිතා පංසුකූලිනො।
gae:යාචිත්වා තෙසමාදාය, අගමංසු සකං පුරං॥
gax:26:භික්ඛූනං පුරතො මග්ගං, රාජාගන්තා ඛමාපයි।
gae:ආදාය තෙ වනං තෙසං, නෙත්වා රාජඝරං ගතො॥
gax:27:තතො පට්ඨාය චාරිත්ථං, පාලෙත්වා පුබ්බරාජුනං।
gae:රාජා සො තතියෙ වස්සෙ, යථාකම්මමුපාගමි॥
gax:28:ලංකාභිසෙකං <pb M=.338/> පත්වාන, සෙනො සො මතිමා තතො।
gae:උදයං ආදිපාදං තං, යුවරාජං අකා සඛං॥
gax:29:කහාපණසහස්සං සො, දුග්ගතානං උපොසථෙ।
gae:හොතු’පොසථිකො දත්වා, යාවජීවං නරාධිපො॥
gax:30:පටිමා භත්තවත්ථානි, භික්ඛූනං ධරණී පති।
gae:අදා දණ්ඩිස්සරං දානං, යාචකානඤ්ච සිප්පීනං॥
gax:31:ඨානෙ කත්ථචි සිප්පීනං, පාසාදෙසු මනොහරෙ।
gae:කාරෙත්වා භොගගාමෙ ච, අදාපෙසි මහාමති॥
gax:32:කහාපණසහස්සං වා, දත්වා පඤ්චසතානි වා।
gae:ලඞ්කායං ජිණ්ණකාවාසෙ, නවකම්මමකාරයී॥
gax:33:චත්තාලීසසහස්සානි, අභයුත්තරචෙතියෙ।
gae:සිලාපත්ථරණත්ථාය, දාපෙසි ච මහීපති॥
gax:34:මහාවාපීසු ලංකායං, ජිණ්ණනිද්ධමනෙ අකා।
gae:නවකම්මඤ්ච මරියාදං, ථියං පාසාණපංසුනා॥
gax:35:අකා රාජඝරෙ රම්මං, මාලාගෙහං මහාරහං।
gae:ඨපිතං පුනරාජූහි, දානං සම්මාපවත්තයි॥
gax:36:කතං මලයරාජෙන, අමච්චෙන’ග්ග බොධිනා।
gae:පරිවෙණං නාගසාලං, දිස්වා ගාම මදා තදා॥
gax:37:කත්වා චතුවිහාරෙසු, රූපකම්මානි සාධුකං।
gae:මණ්ඩපානි ච රම්මානි, ධාතුපූජං අකා සදා॥
gax:38:එවමාදීනි පුඤ්ඤානි, අනෙකානි අනෙකධා।
gae:කත්වා සො නවමෙ වස්සෙ, යථාකම්මමුපාගමි॥
gax:39:ලංකාභිසෙකං පත්වාන, යුවරාජොදයො තතො।
gae:සෙනනාමාදිපාදං සො, ඔපරජ්ජෙ’භි සෙචයි॥
gax:40:නිද්දාලු මජ්ජපො ආසි, රාජා පාපෙන ජන්තුනං।
gae:චොළො පමත්තතං තස්ස, සුත්වා සන්තුට්ඨමානසො॥
gax:41:පණ්ඩුදෙසාතිසෙකං සො, පත්තුකා මෙත්ථ පෙසයි।
gae:මකුටාදීනමත්ථාය, ඨපිතානංව පණ්ඩුනා॥
gax:42:තානි නාදාසි සො රාජා, තෙන චොළො මහබ්බලො।
gae:බලං සන්නය්හ පෙසෙසි, බලක්කාරෙන ගණ්හිතුං॥
gax:43:තදා <pb M=.339/> සෙනාපති එත්ථ, පච්චන්තෙ කුපිතෙ ගතො।
gae:ආණාපෙත්වාන තං රාජා, යුජ්ඣනත්ථාය පෙසයි॥
gax:44:හතො සෙනාපති තත්ථ, යුජ්ඣි න රණෙ මතො।
gae:කකූටාදීනි ආදාය, රාජා සො රොහණං අගා॥
gax:45:ගන්ත්වා චොළබලං තත්ථ, අලභිත්වා පවෙසනං।
gae:නිවත්තිත්වා සකං රට්ඨං, අගමාසි ඉධතා භයා॥
gax:46:තතො සෙනාපතිට්ඨානෙ, විදුරග්ගං තු නායකං।
gae:ඨපෙසි රාජා ලංකින්දො, තෙජවන්තං මහාමතිං॥
gax:47:පච්චන්තං චොළරාජස්ස, ඝාතෙත්වා සො චමූපති।
gae:ආණාපෙසි ඉතො නීතං, දස්සෙත්වාන විභීසිතං॥
gax:48:තතො දාපෙසි සො සබ්බ-පරික්ඛාරං මහාරහං।
gae:පංසුකූලිකභික්ඛූනං, සබ්බෙසං දීපවාසිනං॥
gax:49:මහාවිහාරෙ ලංකින්දො, පටිබිම්බස්ස සත්ථුනො।
gae:ජලන්තං මණිරංසීහි, අකා චූළාමණිං තදා॥
gax:50:ඔරොධා විදුරා තස්ස, පාදජාලෙන පූජයි।
gae:මණීහි පජ්ජලන්තෙහි, පටිමං තං සිලාමයං॥
gax:51:ඣාපිතං චොළරාජස්ස, බලෙන මණිනාමකං।
gae:පාසාදං කාතුමාරද්ධො, චුතො වස්සම්හි අට්ඨමෙ॥
gax:52:පඤ්චෙතෙ වසුධාධිපා වසුමහිං එකාතපත්තඞ්කිතං।
gax:භුත්වා නිග්ගහසඞ්ගහෙහි සකලං ලොකං වසෙ වත්තිය।
gax:යා තා මච්චුවසං සපුත්තවණිතා සාමච්චමිත්තානුගා।
gae:ඉච්චෙවං සතතං සරන්තු සුජනා හාතුං පමාදං මදං॥
cen:සුජනප්පසාදසංවෙගත්ථාය කතෙ මහාවංසෙ
cen:පඤ්චරාජකො නාම
cen:එකපඤ්ඤාසතිමො පරිච්ඡෙදො।
