cha:(10) 5:උපාලිවග්ගො
sub:1-2:කාමභොගීසුත්තාදිවණ්ණනා
bod:91-92:පඤ්චමස්ස <pb V=3.327/> <pb M=3.330/> පඨමෙ <b>සාහසෙනා</b>ති සාහසියකම්මෙන। දුතියෙ <b>භයානී</b>ති චිත්තුත්රාසභයානි। <b>වෙරානී</b>ති අකුසලවෙරපුග්ගලවෙරානි। <b>අරියො චස්ස ඤායො</b>ති සහ විපස්සනාය මග්ගො। <b>ඉති ඉමස්මිං සති ඉදං හොතී</b>ති එවං ඉමස්මිං අවිජ්ජාදිකෙ කාරණෙ සති ඉදං සඞ්ඛාරාදිකං ඵලං හොති। <b>ඉමස්සුප්පාදා ඉදං උප්පජ්ජතී</b>ති යො යස්ස සහජාතපච්චයො හොති, තස්ස උප්පාදා ඉතරං උප්පජ්ජති නාම। <b>ඉමස්මිං අසතී</b>ති අවිජ්ජාදිකෙ කාරණෙ අසති සඞ්ඛාරාදිකං ඵලං න හොති। <b>ඉමස්ස</b> <pb P=5.63/> <b>නිරොධා</b>ති කාරණස්ස අප්පවත්තියා ඵලස්ස අප්පවත්ති හොති।
sub:3:කිංදිට්ඨිකසුත්තවණ්ණනා
bod:93:තතියෙ <b>සණ්ඨාපෙසු</b>න්ති ඉරියාපථම්පි වචනපථම්පි සණ්ඨාපෙසුං। <b>අප්පසද්දවිනීතා</b>ති අප්පසද්දෙන මත්තභාණිනා සත්ථාරා විනීතා। <b>පරතොඝොසපච්චයා වා</b>ති පරස්ස වා වචනකාරණා। <b>චෙතයිතා</b>ති පකප්පිතා। <b>මඞ්කුභූතා</b>ති දොමනස්සප්පත්තා නිත්තෙජා। <b>පත්තක්ඛන්ධා</b>ති පතිතක්ඛන්ධා। <b>සහධම්මෙනා</b>ති සහෙතුකෙන කාරණෙන වචනෙන।
sub:4:වජ්ජියමාහිතසුත්තවණ්ණනා
bod:94:චතුත්ථෙ <b>වජ්ජියමාහිතො</b>ති එවංනාමකො। <b>සබ්බං තප</b>න්ති සබ්බමෙව දුක්කරකාරිකං। <b>සබ්බං තපස්සි</b>න්ති සබ්බං තපනිස්සිතකං। <b>ලූඛාජීවි</b>න්ති දුක්කරකාරිකජීවිකානුයොගං අනුයුත්තං। <b>ගාරය්හ</b>න්ති ගරහිතබ්බයුත්තකං। <b>පසංසිය</b>න්ති පසංසිතබ්බයුත්තකං। <b>වෙනයිකො</b>ති සයං අවිනීතො අඤ්ඤෙහි විනෙතබ්බො। <b>අපඤ්ඤත්තිකො</b>ති න කිඤ්චි පඤ්ඤාපෙතුං සක්කොති। අථ වා <b>වෙනයිකො</b>ති සත්තවිනාසකො। <b>අපඤ්ඤත්තිකො</b>ති අපච්චක්ඛං නිබ්බානං පඤ්ඤාපෙති, සයංකතාදීසු කිඤ්චි පඤ්ඤාපෙතුං න සක්කොති। <b>න සො භගවා වෙනයිකො</b>ති සො භගවා එවං යාථාවතො ඤත්වා <pb P=5.64/> කුසලාකුසලං <pb V=3.328/> පඤ්ඤාපෙන්තො න අඤ්ඤෙන විනෙතබ්බො න අඤ්ඤසික්ඛිතො। යෙ ච ධම්මෙ උපාදාය සත්තො පඤ්ඤාපියති, තෙසං පඤ්ඤාපනතො න සත්තවිනාසකො, සුවිනීතො සුසික්ඛිතො සත්තවිනායකොති අත්ථො। තස්ස ච පඤ්ඤත්තියො <pb M=3.331/> සපඤ්ඤත්තියොයෙවාති දස්සෙති। <b>විමුත්තිං විමුච්චතො අකුසලා ධම්මා</b>ති මිච්ඡාදිට්ඨිසඞ්ඛාතං චිත්තස්ස අධිමුත්තිං අධිමුච්චතො අකුසලා ධම්මා වඩ්ඪන්ති නාම, තං සන්ධායෙතං වුත්තං। සාසනෙ පන චිත්තස්ස විමුත්තිසඞ්ඛාතො විමුත්ති කුසලානංයෙව පච්චයො හොති।
sub:5:උත්තියසුත්තවණ්ණනා
bod:95:පඤ්චමෙ <b>තුණ්හී අහොසී</b>ති සත්තූපලද්ධියං ඨත්වා අපුච්ඡං පුච්ඡතීති තුණ්හී අහොසි। <b>සබ්බසාමුක්කංසිකං වත මෙ</b>ති මයා සබ්බපුච්ඡානං උත්තමපුච්ඡං පුච්ඡිතො සමණො ගොතමො සංසාදෙති නො විස්සජ්ජෙති, නූන න විසහති න සක්කොති විස්සජ්ජෙතුන්ති එවං පාපිකං දිට්ඨිං මා පටිලභීති। <b>තදස්සා</b>ති තං එවං උප්පන්නං දිට්ඨිගතං භවෙය්ය। <b>පච්චන්තිම</b>න්ති යස්මා මජ්ඣිමදෙසෙ නගරස්ස උද්ධාපාදීනි ථිරානි වා හොන්තු දුබ්බලානි වා, සබ්බසො වා පන මා හොන්තු, චොරාසඞ්කා න හොති। තස්මා තං අග්ගහෙත්වා “පච්චන්තිමං නගර”න්ති ආහ। <b>දළ්හුද්ධාප</b>න්ති <pb P=5.65/> ථිරපාකාරපාදං। <b>දළ්හපාකාරතොරණ</b>න්ති ථිරපාකාරඤ්චෙව ථිරපිට්ඨිසඞ්ඝාටඤ්ච। <b>එකද්වාර</b>න්ති කස්මා ආහ? බහුද්වාරස්මිඤ්හි නගරෙ බහූහි පණ්ඩිතදොවාරිකෙහි භවිතබ්බං, එකද්වාරෙ එකොව වට්ටති। තථාගතස්ස ච පඤ්ඤාය අඤ්ඤො සදිසො නත්ථි। තස්මා සත්ථු පණ්ඩිතභාවස්ස ඔපම්මත්ථං එකංයෙව දොවාරිකං දස්සෙතුං “එකද්වාර”න්ති ආහ। <b>පණ්ඩිතො</b>ති පණ්ඩිච්චෙන සමන්නාගතො। <b>බ්යත්තො</b>ති වෙය්යත්තියෙන සමන්නාගතො। <b>මෙධාවී</b>ති ඨානුප්පත්තියපඤ්ඤාසඞ්ඛාතාය මෙධාය සමන්නාගතො। <b>අනුපරියායපථ</b>න්ති අනුපරියායනාමකං මග්ගං। <b>පාකාරසන්ධි</b>න්ති ද්වින්නං ඉට්ඨකානං අපගතට්ඨානං। <b>පාකාරවිවර</b>න්ති පාකාරස්ස ඡින්නට්ඨානං। <b>තදෙවෙතං පඤ්හ</b>න්ති තංයෙව “සස්සතො ලොකො”තිආදිනා නයෙන පුට්ඨං ඨපනීයපඤ්හං පුනපි පුච්ඡි। <b>සබ්බො ච තෙන ලොකො</b>ති සත්තූපලද්ධියංයෙව ඨත්වා අඤ්ඤෙනාකාරෙන පුච්ඡතීති දස්සෙති।
sub:6:කොකනුදසුත්තවණ්ණනා
bod:96:ඡට්ඨෙ <b>පුබ්බාපයමානො</b>ති පුබ්බසදිසානි නිරුදකානි කුරුමානො। <b>ක්වෙත්ථ, ආවුසො</b>ති කො <pb V=3.329/> එත්ථ, ආවුසො। <b>යාවතා, ආවුසො, දිට්ඨී</b>ති <pb M=3.332/> යත්තිකා ද්වාසට්ඨිවිධාපි දිට්ඨි නාම අත්ථි। <b>යාවතා දිට්ඨිට්ඨාන</b>න්ති “ඛන්ධාපි දිට්ඨිට්ඨානං, අවිජ්ජාපි, ඵස්සොපි, සඤ්ඤාපි, විතක්කොපි අයොනිසොමනසිකාරොපි, පාපමිත්තොපි <pb P=5.66/>, පරතොඝොසොපි දිට්ඨිට්ඨාන”න්ති එවං යත්තකං අට්ඨවිධම්පි දිට්ඨිට්ඨානං දිට්ඨිකාරණං නාම අත්ථි। <b>දිට්ඨාධිට්ඨාන</b>න්ති දිට්ඨීනං අධිට්ඨානං, අධිඨත්වා අධිභවිත්වා පවත්තාය දිට්ඨියා එතං නාමං। <b>දිට්ඨිපරියුට්ඨාන</b>න්ති “කතමානි අට්ඨාරස දිට්ඨිපරියුට්ඨානානි? යා දිට්ඨි දිට්ඨිගතං දිට්ඨිගහනං දිට්ඨිකන්තාරං දිට්ඨිවිසූකං දිට්ඨිවිප්ඵන්දිතං දිට්ඨිසංයොජනං දිට්ඨිසල්ලං දිට්ඨිසම්බාධො දිට්ඨිපලිබොධො දිට්ඨිබන්ධනං දිට්ඨිපපාතො දිට්ඨානුසයො දිට්ඨිසන්තාපො දිට්ඨිපරිළාහො දිට්ඨිගන්ථො දිට්ඨුපාදානං දිට්ඨාභිනිවෙසො දිට්ඨිපරාමාසො। ඉමානි අට්ඨාරස දිට්ඨිපරියුට්ඨානානී”ති එවං වුත්තං දිට්ඨිපරියුට්ඨානං। <b>සමුට්ඨාන</b>න්ති දිට්ඨිට්ඨානස්සෙව වෙවචනං। වුත්තඤ්හෙතං – “ඛන්ධා පච්චයො දිට්ඨීනං උපාදාය සමුට්ඨානට්ඨෙනා”ති (පටි॰ ම॰ 1.124) සබ්බං විත්ථාරෙතබ්බං। සොතාපත්තිමග්ගො පන <b>දිට්ඨිසමුග්ඝාතො</b> නාම සබ්බදිට්ඨීනං සමුග්ඝාතකත්තා। <b>තමහ</b>න්ති තං සබ්බං අහං ජානාමි। <b>ක්යාහං වක්ඛාමී</b>ති කිංකාරණා අහං වක්ඛාමි।
sub:7-8:ආහුනෙය්යසුත්තාදිවණ්ණනා
bod:97-98:සත්තමෙ <b>සම්මාදිට්ඨිකො</b>ති යාථාවදිට්ඨිකො। අට්ඨමෙ <b>අධිකරණසමුප්පාදවූපසමකුසලො</b>ති චතුන්නං අධිකරණානං මූලං ගහෙත්වා වූපසමෙන සමුප්පාදවූපසමකුසලො හොති।
sub:9:උපාලිසුත්තවණ්ණනා
bod:99:නවමෙ <pb P=5.67/> <b>දුරභිසම්භවානී</b>ති සම්භවිතුං දුක්ඛානි දුස්සහානි, න සක්කා අප්පෙසක්ඛෙහි අජ්ඣොගාහිතුන්ති වුත්තං හොති। <b>අරඤ්ඤවනපත්ථානී</b>ති අරඤ්ඤානි ච වනපත්ථානි ච। ආරඤ්ඤකඞ්ගනිප්ඵාදනෙන අරඤ්ඤානි, ගාමන්තං අතික්කමිත්වා මනුස්සානං අනුපචාරට්ඨානභාවෙන වනපත්ථානි। <b>පන්තානී</b>ති පරියන්තානි අතිදූරානි। <b>දුක්කරං පවිවෙක</b>න්ති කායවිවෙකො දුක්කරො। <b>දුරභිරම</b>න්ති අභිරමිතුං න සුකරං। <b>එකත්තෙ</b>ති එකීභාවෙ। කිං දස්සෙති? කායවිවෙකෙ කතෙපි තත්ථ චිත්තං අභිරමාපෙතුං දුක්කරං। ද්වයංද්වයාරාමො හි අයං ලොකොති। <b>හරන්ති මඤ්ඤෙ</b>ති හරන්ති විය ඝසන්ති විය। <b>මනො</b>ති චිත්තං। <b>සමාධිං අලභමානස්සා</b>ති උපචාරසමාධිං වා අප්පනාසමාධිං වා අලභන්තස්ස <pb M=3.333/>। කිං දස්සෙති? ඊදිසස්ස භික්ඛුනො <pb V=3.330/> තිණපණ්ණමිගාදිසද්දෙහි විවිධෙහි ච භීසනකෙහි වනානි චිත්තං වික්ඛිපන්ති මඤ්ඤෙති। <b>සංසීදිස්සතී</b>ති කාමවිතක්කෙන සංසීදිස්සති। <b>උප්ලවිස්සතී</b>ති බ්යාපාදවිහිංසාවිතක්කෙහි උද්ධං ප්ලවිස්සති।
bod:<b>කණ්ණසංධොවික</b>න්ති කණ්ණෙ ධොවන්තෙන කීළිතබ්බං। <b>පිට්ඨිසංධොවික</b>න්ති පිට්ඨිං ධොවන්තෙන කීළිතබ්බං। තත්ථ <pb P=5.68/> උදකං සොණ්ඩාය ගහෙත්වා ද්වීසු කණ්ණෙසු ආසිඤ්චනං කණ්ණසංධොවිකා නාම, පිට්ඨියං ආසිඤ්චනං පිට්ඨිසංධොවිකා නාම। <b>ගාධං වින්දතී</b>ති පතිට්ඨං ලභති। <b>කො චාහං කො ච හත්ථිනාගො</b>ති අහං කො, හත්ථිනාගො කො, අහම්පි තිරච්ඡානගතො, අයම්පි, මය්හම්පි චත්තාරො පාදා, ඉමස්සපි, නනු උභොපි මයං සමසමාති।
bod:<b>වඞ්කක</b>න්ති කුමාරකානං කීළනකං ඛුද්දකනඞ්ගලං। <b>ඝටික</b>න්ති දීඝදණ්ඩකෙන රස්සදණ්ඩකං පහරණකීළං। <b>මොක්ඛචික</b>න්ති සංපරිවත්තකකීළං, ආකාසෙ දණ්ඩකං ගහෙත්වා භූමියං වා සීසං ඨපෙත්වා හෙට්ඨුපරියභාවෙන පරිවත්තනකීළන්ති වුත්තං හොති। <b>චිඞ්ගුලක</b>න්ති තාලපණ්ණාදීහි කතං වාතප්පහාරෙන පරිබ්භමනචක්කං। <b>පත්තාළ්හකං</b> වුච්චති පණ්ණනාළි, තාය වාලුකාදීනි මිනන්තා කීළන්ති। <b>රථක</b>න්ති ඛුද්දකරථං। <b>ධනුක</b>න්ති ඛුද්දකධනුමෙව।
bod:<b>ඉධ ඛො පන වො</b>ති එත්ථ <b>වො</b>ති නිපාතමත්තං, ඉධ ඛො පනාති අත්ථො। <b>ඉඞ්ඝ ත්වං, උපාලි, සඞ්ඝෙ විහරාහී</b>ති එත්ථ <b>ඉඞ්ඝා</b>ති චොදනත්ථෙ නිපාතො। තෙන ථෙරං සඞ්ඝමජ්ඣෙ විහාරත්ථාය චොදෙති, නාස්ස අරඤ්ඤවාසං අනුජානාති। කස්මා? අරඤ්ඤසෙනාසනෙ <pb P=5.69/> වසතො කිරස්ස වාසධුරමෙව පූරිස්සති, න ගන්ථධුරං। සඞ්ඝමජ්ඣෙ වසන්තො පන ද්වෙ ධුරානි පූරෙත්වා අරහත්තං පාපුණිස්සති, විනයපිටකෙ ච පාමොක්ඛො භවිස්සති। අථස්සාහං පරිසමජ්ඣෙ පුබ්බපත්ථනං පුබ්බාභිනීහාරඤ්ච කථෙත්වා ඉමං භික්ඛුං විනයධරානං අග්ගට්ඨානෙ ඨපෙස්සාමීති ඉමමත්ථං පස්සමානො සත්ථා ථෙරස්ස අරඤ්ඤවාසං නානුජානීති। දසමං උත්තානත්ථමෙවාති।
cen:උපාලිවග්ගො පඤ්චමො।
cen:දුතියපණ්ණාසකං නිට්ඨිතං।
tit:3:තතියපණ්ණාසකං
