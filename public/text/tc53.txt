cha:චතුපඤ්ඤාසතිම පරිච්ඡෙද
sub:ඡ රාජකොනාම
gax:1:කත්වා <pb M=.348/> වික්කම්ම බාහූ’ති, නාම භූපාලසූනුතො।
gae:තස්සාණාය පවත්තිංසු, සාදරං සීහළා ඛිලා॥
gax:2:සො රාජා දමිළෙ හන්තුං, ධනං සඤ්චිය’නෙකාධා।
gae:සඞ්ගහං සෙවකානඤ්ච, කුරුමානො යථොචිතං॥
gax:3:අලඞ්කාරකිරීටානි, ඡත්තසීහාසනානි ච।
gae:කාරයිත්වා’භිසෙකත්ථං, සචිවෙහා’භියාචිතො॥
gax:4:න යාව රාජරට්ඨස්ස, ගහණං හොති තාව මෙ।
gae:ඡත්තුස්සාපනකම්මෙන, කිං තෙනා’ති විවාරිය॥
gax:5:සතං නරසහස්සානං, සඞ්කලෙත්වා මහබ්බලො।
gae:සඞ්ගාමාරබ්භ කාලම්හි, වාතරොගාභිපීළිතො॥
gax:6:යුජ්ඣිතුං සමයො නෙති, ද්වාදසෙ වච්ඡරෙ ලහුං।
gae:උපෙච්ච දෙවනගරං, ගඤ්ඡිදෙවසහබ්යතං॥
gax:7:කිත්තිනාමො ච සචිවො, සෙනාපච්චමධිට්ඨිතො।
gae:රජ්ජත්ථිකො දිනානට්ඨ, නිජාණං සම්පවත්තයි॥
gax:8:ඝාතෙත්වා තං මහාලාන-කිත්තිනාමො මහබ්බලො।
gae:පත්වා’භිසෙකං භුඤ්ජන්තො, දෙසං තං රොහණව්හයං॥
gax:9:සංවච්ඡරම්හි තතියෙ, චොළයුද්ධෙ පරාජිතො।
gae:සහත්ථෙන සකං සීසං, ඡින්දිත්වා සහසා මරි॥
gax:10:තදාපිතෙ කිරීටාදි-ධනසාරං සමාදිය।
gae:පෙසෙසුං දමිළා චොළ-මහීපාලස්ස සන්තිකං॥
gax:11:භයා සරට්ඨං හිත්වා’ථ, දුට්ඨදෙසෙ වසං තදා।
gae:එකො වික්කමපණ්ඩූති, විස්සුතො පත්ථිවත්තජො॥
gax:12:විඤ්ඤාතලඞ්කාවුත්තන්තො, දෙසමාගම්ම රොහණං।
gae:කාළතිත්ථෙ වසං වස්ස-මෙකං රජ්ජමකාරයි॥
gax:13:රාමන්වයසමුබ්භූතො <pb M=.349/>, තදායුජ්ඣ පුරාගතො।
gae:ජගතී පාලනාමෙන, විස්සුතො භූභුජත්තජො॥
gax:14:රණෙ වික්කමපණ්ඩුතං, ඝාතාපෙත්වා මහබ්බලො।
gae:තතො චත්තාරි වස්සානි, රජ්ජං කාරෙසි රොහණෙ॥
gax:15:තම්පි චොළාරණෙ හන්ත්වා, මහෙසිං ධීතරා සහ।
gae:විත්තසාරඤ්ච සාකලං, චොළරට්ඨමපෙසයුං॥
gax:16:රාජා පරක්කමො නාම, පණ්ඩුරාජසුතො තතො।
gae:අකා වස්සද්වයං චොළා, ඝාතෙසුං තම්පි යුජ්ඣිය॥
gax:17:ඉමෙ භුසං ලොභබලාභිභූතා,
gax:ගතා අසෙසා විවසා විනාසං।
gax:ඉච්චෙවමඤ්ඤාය සදා සපඤ්ඤො,
gae:තණ්හක්ඛයෙයෙව රතිං කරෙය්ය॥
cen:සුජනප්පසාදසංවෙගත්ථාය කතෙ මහාවංසෙ
cen:ඡ රාජකො නාම
cen:චතුපඤ්ඤාසතිමො පරිච්ඡෙදො।
