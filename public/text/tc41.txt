cha:ද්විචත්තාලීසතිම පරිච්ඡෙද
sub:ඡ රාජකො
gax:1:සඞ්ඝතිස්සො <pb M=.271/> තතො ආසි, අසිග්ගාහො මහීපති।
gae:සාසනස්ස ච රට්ඨස්ස, වුද්ධිකාමො නයෙ රතො॥
gax:2:ඨානන්තරං යථාරහං, දත්වා සඞ්ගණ්හිසො ජනං।
gae:තදා ඛුද්දකරාජස්ස, මොග්ගල්ලානො චමූපති॥
gax:3:වසන්තො රොහණෙ සුත්වා, සඞ්ඝතිස්සස්ස රාජතං।
gae:ඛන්ධවාරං සයුද්ධත්ථං, මහාගල්ලෙ නිවෙසයි॥
gax:4:සඞ්ඝතිස්සො ච සුත්වා තං, බලකායමපෙසයි।
gae:යුජ්ඣිතුං තෙන තජ්ජෙසි, මොග්ගල්ලානො මහබ්බලො॥
gax:5:තතො හත්ථස්සමාදාය, ගන්ත්වා රත්තිවිහාරකං।
gae:බලං සො සන්නිපාතෙන්තො, වාසං තත්ථෙව කප්පයි॥
gax:6:රාජා සුත්වා පුනා’ගන්ත්වා, කදල්ලාදීනිවාතකෙ।
gae:යුජ්ඣිත්වා තං පලාපෙත්වා, පෙසෙත්වා බලමත්තනො॥
gax:7:සයං පුරමුපාගඤ්ඡි, සොපි නට්ඨං සවාහිනිං।
gae:පුන පාකතිකං කත්වා, කරෙහෙරමුපාගමි॥
gax:8:රඤ්ඤො සෙනාපති පුත්තං, පෙසෙත්වා චොරසන්තිකං।
gae:යෙන කෙනචි ලෙසෙන, සයං දුක්ඛිව දුම්මනො॥
gax:9:ආතුරො විය බාළ්හං සො, හොසි මඤ්චපරායනො।
gae:රාජා සුත්වා පවත්තිතං, උපසඞ්කම්ම තඞ්ඛණෙ॥
gax:10:මා ත්වං සොචි කුමාරස්ස, සම්මානෙත්වානුසාසිය।
gae:හන්ද ත්වං නගරං රක්ඛ, නතෙ සක්කා මයා සහ॥
gax:11:යුද්ධමණ්ඩලමාගන්තුං, ගිලානත්තාති යොජයි।
gae:උබ්බාසිතෙ ජනෙ සබ්බෙ, විච්ඡින්නෙ රාජභොජනෙ॥
gax:12:මහාපාළිම්හි සම්පක්කං, රඤ්ඤො භොජනමාහරුං।
gae:රාජා ද්විස්වා’ති නිබින්නො, යාව මන්දො න හෙස්සති॥
gax:13:එක්කො <pb M=.272/> පීති විචින්තෙත්වා, යුද්ධාය සමාසා’ගමා।
gae:සද්ධිං පුත්තෙන ආරුය්හ, හත්ථිංසන්නද්ධවාහනො॥
gax:14:ථොකෙනෙව බලෙනාගා, පාචිනතිස්සපබ්බතං।
gae:එවං උභයතො චූළ-සඞ්ගාමෙ පච්චුපට්ඨිතෙ॥
gax:15:සෙනාපතිසමිත්තද්දු, යුද්ධමාරභි පච්ඡතො।
gae:පුත්තො දිස්වා නරින්දස්ස, ඝාතෙස්සාමි ඉමං ඉති॥
gax:16:ආහ රාජා නිවාරෙසි, මා තෙ රුච්චි බලං ඉදං।
gae:නෙව සක්කා’ධිවාසෙතුං, අතිමන්දං හනිස්සති॥
gax:17:දුවින්නං බලකායානං, රාජාමජ්ඣගතො අහු।
gae:තතො සෙනා ද්විධා’හොසි, චොරසෙනාපතීපති॥
gax:18:රඤ්ඤො නාගො මධුකව්හ රුක්ඛච්ඡායං සමාවිසි।
gae:තදා ඡත්තං පතිතස්ස, සාඛමාහච්ච භූමියං॥
gax:19:චොරස්ස සෙනා තං දිත්වා, හරිත්වා සාමිනො අදා।
gae:සො තං උස්සාපයිඡත්තං, ඨත්වාපබ්බතමුද්ධනි॥
gax:20:තදා රාජබලං රාජා, නුනමෙසොති චින්තිය।
gae:ගන්ත්වා තං පරිවාරෙසි, රාජා ආසි තදෙකකො॥
gax:21:හත්ථික්ඛන්ධා තදොරුය්හ-පුත්තං’මච්චඤ්ච සොහදං।
gae:උපාවිසි සමීපම්හි, මෙරුමජ්ජරකානනං॥
gax:22:මොග්ගල්ලානො තතො ලද්ධ-ජයො වාහනමාදිය।
gae:සෙනාපතිංච මිත්තද්දුං, තස්ස පුත්තඤ්ච පාපිනං॥
gax:23:උපාගම්ම පුරං රාජා, ආසී ලඞ්කා තලාධිපො।
gae:තතො චින්තෙසි ජීවන්තෙ, සත්තුම්හි න සුඛං ඉති॥
gax:24:සො සුත්වා පුබ්බරාජස්ස, පුත්තො එත්ථාති කුජ්ඣිය।
gae:ආණාපෙසි ච තස්සා’සු, හත්ථපාදානි ඡින්දිතුං॥
gax:25:උපක්කමි තදා රඤ්ඤා, ආණත්තො පුරිසො ඛණෙ।
gae:ඡින්දිතුං හත්ථපාදං සො, කුමාරො රොදි දුම්මනො॥
gax:26:පූවඛාදකහත්ථං මෙ, ඡින්දෙය්යං චෙ තදා අහං।
gae:ඛාදිසං තෙන පූවෙති, හං සුත්වා රාජකම්මිකො॥
gax:27:රොදිත්වා පරිදෙවිත්වා, රාජාණාය දුඛද්දිතො।
gae:වාමං හත්ථඤ්ච පාදඤ්ච, තස්ස ඡින්දි නරාධමො॥
gax:28:ජෙට්ඨතිස්සො <pb M=.273/> පලායිත්වා, රඤ්ඤො පුත්තො’පරො අගා।
gae:අඤ්ඤතො මලයං දෙසං, මෙරුකන්දරනාමකං॥
gax:29:රාජා’ථ සසුතා’මච්චො, ගන්ත්වා වෙළුවනං රහො।
gae:චොදිතො තත්ථ භික්ඛූහි, කාසාවානි සමාදියි॥
gax:30:භික්ඛුවෙසං ගහෙත්වාන, රොහණං ගන්තුමානසො।
gae:මණිහීරං සමාගඤ්ඡි, තත්රඨා රාජසෙවකා॥
gax:31:සඤ්ජානිත්වා තයොපෙතෙ, තෙසං පාදෙවරුජ්ඣිය।
gae:සාසනං තස්ස පෙසෙසුං, රාජා සුත්වා විසෙසතො॥
gax:32:තුට්ඨො ආණාපයි ගන්ත්වා, සීඝමාදාය තෙජනෙ।
gae:තතො සීහගිරිංනෙත්වා, තිස්සඞ්කං නිරුපද්දවං॥
gax:33:සීසං ගණ්හථ තත්ථෙව, රඤ්ඤො ච තනයස්ස ච।
gae:අමච්චං පන ජීවන්ත-මානෙය්යාථ මම’න්තිකං॥
gax:34:මනුස්සා එවමාණත්තා, තෙ ගහෙත්වා තයොජනෙ।
gae:නෙත්වා සීහගිරිංකාතුං, යථාවුත්තමුපක්කමුං॥
gax:35:තතො රාජසුතො ආහ, පුරිසෙ කම්මකාරකෙ।
gae:සීසං මෙ පඨමං ඡෙත්වා, දෙථ මය්හං සුඛං ඉති॥
gax:36:රාජපොසා තථා’කාසුං, පච්ඡාඡින්දිංසු රාජිනො।
gae:සීසං පස්සථ බාලානං, කම්මං කම්මවිදූජනා॥
gax:37:එවං අනිච්චා භොගාහි, අධුවා අසයංවසී।
gae:තත්ථ ලග්ගා කථං නිච්චං, සුඛං භො න ගවෙසථ॥
gax:38:රඤ්ඤො සාසනමාහංසු, අමච්චස්ස හිතෙසිනො।
gae:තං සුත්වාන හසිත්වාන, ඉදං වචනමබ්රවි॥
gax:39:ඡින්නසීසො මයා දිට්ඨො, මයි ජීවති සාමිකො।
gae:ඨපෙත්වා හම්පි සෙවාමි, අහො අඤ්ඤඤ්හි සාමිකං॥
gax:40:ඉධ තං මාරයිත්වාන, ඡායං තස්ස හරිස්සථ।
gae:අහො අඤ්ඤාණකා තුම්හෙ, මඤ්ඤෙ උම්මත්තකා ඉති॥
gax:41:ඉති වත්වාන සො පාදෙ, ගහෙත්වා සාමිනො සයි।
gae:තස්ස තෙ හරණොපායං, අපස්සන්තා යථා තථා॥
gax:42:තස්සාපි සීසං ඡෙත්වාන, මච්චා ආදාය තීණි’පි।
gae:රඤ්ඤො දස්සෙතුමාහච්ච, රාජා තුසිත්ථ නිබ්භයො॥
gax:43:දුට්ඨසෙනා <pb M=.274/> පතිස්සා’දා, තතො මලයරාජතං।
gae:අසිග්ගාහකඨානම්හි, තස්ස පුත්තං ඨපෙසි ච॥
gax:44:ථූපත්තයම්පි ඡාදෙසි, වත්ථෙහි අහතෙහි සො।
gae:තථා ලඞ්කාතලෙ සබ්බෙ, ථූපෙකාසි මහුස්සවං॥
gax:45:කෙසධාතුඤ්ච නාථස්ස, දාඨාධාතුං තථෙව ච।
gae:මහාබොධිං සසක්කච්චං, මහාපූජාය සක්කරි॥
gax:46:සබ්බං වෙසාඛපූජාදිං, චාරිත්තංනුගතං අකා।
gae:ධම්මකම්මෙන සොධෙසි, සබ්බං සුගතසාසනං॥
gax:47:පිටකානඤ්ච සජ්ඣායං, මහාපූජාය කාරයි।
gae:ලාභං දත්වා තිරෙකෙන, පූජයිත්ථ බහුස්සුතෙ॥
gax:48:භික්ඛූනං දීපවාසීනං, සබ්බෙසං චීවරං අගා।
gae:ආවාසෙසු ච සබ්බෙසු, කථිනං අත්ථරාපයි॥
gax:49:පටිමායො ච කාරෙසි, ජිණ්ණඤ්ච පටිසඞ්ඛරි।
gae:ලොණක්ඛෙත්තඤ්ච පාදාසි, සඞ්ඝස්ස තිසතාධිකං॥
gax:50:කාරපිට්ඨිම්හි කාරෙසි, මොග්ගල්ලාන විහාරකං।
gae:විහාරා පිට්ඨිගාමඤ්ච, සගාමං වටගාමකං॥
gax:51:තථා චෙතියගෙහඤ්ච’-කාසි රක්ඛවිහාරකෙ।
gae:විහාරං නං බහුන්නං සො, භොගගාමෙ බහූ අදා॥
gax:52:එවං පුඤ්ඤානී සො’කාසි, අප්පමෙය්යානි භූමිපො।
gae:සම්පත්තීනමනිචත්තං, සරන්තො පුබ්බරාජිනො॥
gax:53:තදා කෙනචි දොසෙන, කුද්ධොමලයරාජිනො।
gae:සරිත්වා පුබ්බරාජස්ස, කතං තෙන විරූපකං॥
gax:54:උපායෙන ගහෙත්වාන, හත්ථපාදඤ්ච ඡෙදයි।
gae:තං සුත්වා සො අසිග්ගාහො, සපුත්තො රොහණංගතො॥
gax:55:වසන්තො තත්ථ සො කත්වා, හත්ථෙ ජනපදං ලහුං।
gae:ජෙට්ඨසිස්සමුපගඤ්ඡි, නිලීනං මලයෙ ඨිතං॥
gax:56:සද්ධිං තෙනසඝාතෙන්තො, රට්ඨං ජනපදං ඛණෙ।
gae:දොළපබ්බතමාගම්ම, ඛන්ධාවාරං නිවෙසයි॥
gax:57:රාජා සුත්වාන තං සබ්බං, සන්නද්ධබලවාහනො।
gae:ඛන්ධාවාරං නිවෙසෙසි, ගන්ත්වා තස්සෙව සන්තිකං॥
gax:58:තදා <pb M=.275/> පජ්ජරරොගෙන, මනුස්සාරාජිනො බහූ।
gae:උපද්දුතා මතා ආසුං, තං සුත්වා සො අසිග්ගහො॥
gax:59:යුද්ධමාරභිවෙගෙන, රඤ්ඤො සෙනාතිදුබ්බලා।
gae:පභිජ්ජිත්වා පලායිත්ථ, රාජාපච්ඡා පලායි සො॥
gax:60:දිස්වා එකාකිනං යන්තං, සීහපබ්බතසන්තිකෙ।
gae:අසිග්ගාහො මහාරාජං, මාරයිත්ථ සපරිසං॥
gax:61:ඔහීනං පච්ඡතො ජෙට්ඨ-තිස්සම්පි පන මාරිතුං।
gae:සාසනං තස්ස පෙසෙසි, එහි රාජා භවාහීති॥
gax:62:සො තඤ්ඤත්වා පලායිත්වා, නිවත්තො මලයං අගා।
gae:කථඤ්හි ලද්ධං කිච්ඡෙන, රජ්ජංසො දෙති මෙ ඉති॥
gax:63:එවං ඛො දල්ලනාමං සො, මොග්ගල්ලානං නරිස්සරං।
gae:මාරෙත්වා ඡහි වස්සෙහි, සම්පත්තබලවාහනො॥
gax:64:අථා’ගන්ත්වා අසිග්ගාහො, අනුරාධපුරං වරං।
gae:රාජා හුත්වා පවත්තෙසි, ආණාචක්කං මහීතලෙ॥
gax:65:ස සිලාමෙඝවණ්ණව්හො, සඞ්ඝං බොධිඤ්ච වන්දිය।
gae:ථූපත්තයඤ්ච සක්කාසි, මහාපාළිඤ්ච වඩ්ඪයි॥
gax:66:පායාසං’දාසි සඞ්ඝස්ස, සප්පිඵාණිතසඞ්ඛතං।
gae:ඡාතකෙ අතිකිච්ඡම්හි, පරිස්සාවනමෙව ච॥
gax:67:සබ්බදානෙන සඞ්ගණ්හී, කපණද්ධිවණිබ්බකෙ।
gae:පූවමූලධනංචා’දා, කුමාරානං මහාදයො॥
gax:68:විහාරෙ අභයෙ බුද්ධං, පූජයිත්ථ සීලාමයං।
gae:ජිණ්ණඤ්ච ගෙහං තස්සා’කා, නානාරතනචිත්තිකං॥
gax:69:කොලවාපිඤ්ච දත්වාන, ආරක්ඛත්ථං ජිනස්ස සො।
gae:පූජං සබ්බොපහාරෙහි, සබ්බකාලං පවත්තයි॥
gax:70:එවං තස්මිං මහීපාලෙ, වසන්තෙ පුඤ්ඤභාජනෙ।
gae:නායකො සිරිනාගව්හො, ජෙට්ඨතිස්සස්ස මාතුලො॥
gax:71:ගන්ත්වාන පරතීරං සො, ආදාය දමිළෙ බහූ।
gae:ආගන්ත්වා උත්තරං දෙසං, ගණ්හිතුං තමුපක්කමි॥
gax:72:රාජාපි සුත්වා තං ගන්ත්වා, යුජ්ඣිත්වා රාජමිත්තකෙ।
gae:ගාමෙ හන්ත්වාන තං තෙන, දමිළෙ සද්ධිමාගතෙ॥
gax:73:හතසෙසෙ <pb M=.276/> ගහෙත්වාන, කත්වා පරිභවං බහුං।
gae:අදාසි දාසෙ කත්වාන, විහාරෙසු තහිං තහිං॥
gax:74:එවංසම්පත්තවිජයෙ, පුරමාගම්මභූමිපෙ।
gae:සබ්බං රට්ඨං විසොධෙත්වා, වසන්තෙ අකුතො භයෙ॥
gax:75:භික්ඛුබොධී සනාමො’ථ, විහාරෙ අභයුත්තරෙ।
gae:දුස්සීලෙ බහුලෙ දිස්වා, පබ්බජ්ජාය නවොපි සො॥
gax:76:රාජානමුපසඞ්කම්ම, ධම්මකම්මමයාචථ।
gae:රාජා තෙ නෙව කාරෙසි, ධම්මකම්මං විහාරකෙ॥
gax:77:දුස්සීලා නිහටා තෙන, සබ්බෙ මන්තිය එකතො।
gae:රහො තං මාරයිත්වාන, තං කම්මං පටිබාහය්යුං॥
gax:78:රාජා සුත්වා තදා කුද්ධො, සබ්බෙගණ්හිය එකතො।
gae:අකා පොක්ඛරණී පාලෙ, ඡින්නහත්ථෙ සබන්ධනෙ॥
gax:79:අඤ්ඤෙ තත්ථ සතං භික්ඛූ, ජම්බුදීපෙ ඛිපාපයි।
gae:සරන්තො තස්ස උස්සාහං, පරිසොධෙසි සාසනං॥
gax:80:භික්ඛූ ථෙරියවාදෙ සො, කාතුං තෙහි උපොසථං।
gae:ආරාධෙත්වා පටික්ඛිත්තො, පකුප්පිත්වා අනාදරො॥
gax:81:අක්කොසිත්වා ච භාසිත්වා, වාචාහි ඵරුසාහි සො।
gae:භික්ඛූ තෙ අක්ඛමාපෙත්වා, දක්ඛිණං දෙසමජ්ඣගා॥
gax:82:තස්ස සො මහතා ඵුට්ඨො, රොගෙන මරිසජ්ජුකං।
gae:එවං නවහි වස්සෙහි, පරිච්චජි මහීතලං॥
gax:83:තස්ස පුත්තො තතො අග්ග-බොධි නාමො කුමාරකො।
gae:ආසි රාජාසිරිසඞ්ඝ-බොධිනාමෙන විසුතො॥
gax:84:කණිට්ඨං භාතරං මාණං, ඔපරජ්ජෙ’භිසඤ්චිය।
gae:තස්සා’දා දක්ඛිණං දෙසං, සයොග්ගබලවාහනං॥
gax:85:රාජා සො පුබ්බරාජූනං, පවත්තං න විනාසිය।
gae:රට්ඨං ධම්මෙන පාලෙසි, සඞ්ඝඤ්ච බහුමානයි॥
gax:86:ජෙට්ඨතිස්සො’ථ තං සබ්බං, සුණිත්වා මලයෙ ඨිතො।
gae:අරිට්ඨං ගිරිමාගම්ම, සඞ්ගහෙසි මහාජනං॥
gax:87:කත්වා හත්ථගතෙ පුබ්බ-දක්ඛිණෙ සුසමානසෙ।
gae:කමෙන පුරමාගන්තු-මාරභිත්ථ මහාබලො॥
gax:88:දාඨාසිව <pb M=.277/> මමච්චඤ්ච, ගහෙතුං පච්ඡිමං දිසං।
gae:පෙසයිත්වා සයං ගාමෙ, වසිත්ථ සිරිපිට්ඨිකෙ॥
gax:89:රාජා නිසම්ම තංසබ්බං, උපරාජං විසජ්ජයි।
gae:සබලං පච්ඡිමං දෙසං, සො ගන්ත්වා තං පලාපයි॥
gax:90:පොතකංව කුලාවම්හි, සක්කා හන්තුන්ති දාරකං।
gae:මායෙත්තං ආගතං රාජා, කුමාරා’මච්ච මග්ගහී॥
gax:91:ජෙට්ඨතිස්සංපි එතංව, ගණ්හිස්සාමීති චින්තිය।
gae:ථොකෙනෙව බලෙනාගා, නිරාසඞ්කොතිවික්කමො॥
gax:92:ජෙට්ඨසිස්සොපි තං සුත්වා, සන්නද්ධබලවාහනො।
gae:සාගරො භින්නවෙලොව, රාජසෙනං සමොත්ථරි॥
gax:93:රාජසෙනා පභිජ්ජිත්ථ, රාජා ආරුය්හ කුඤ්ජරං।
gae:එකො අඤ්ඤාතවෙසෙන, පලායිත්වා ඛණෙන සො॥
gax:94:ඡට්ඨෙ මාසම්හි රජ්ජම්හා, නාවමාරුය්හ සජ්ජුකං।
gae:ජම්බුදීපමගාහිත්වා, ධනං දෙසඤ්ච ඤාතකෙ॥
gax:95:ජෙට්ඨතිස්සො තතො හුත්වා, පුරෙ රාජායථා පුරෙ।
gae:සබ්බං කිච්චං පවත්තෙසි, පරිපාලෙසි සාසනං॥
gax:96:මහාදාරගිරිං සො’දා, විහාරෙ අභයුත්තරෙ।
gae:මහාවිහාරස්සා’දාසි, මහාමෙත්තව්හබොධිකං॥
gax:97:ගොණ්ඩිගාමඤ්ච පාදාසි, රාජා ජෙතවනස්ස සො।
gae:මාතුලඞ්ගණකඤ්චෙව, ගාමඤ්චො දුම්බරඞ්ගණං॥
gax:98:මහානාගස්ස පාදාසි, පධානඝරකස්ස සො।
gae:කස්සපස්ස ගිරිස්සාපි, ආහාරං අම්බිලාපිකං॥
gax:99:ගාමං කක්ඛලවිත්ථිඤ්ච, අදාවෙළුවනස්ස සො।
gae:ගඞ්ගාමාති විහාරස්ස, කෙහෙතං ගාමකං අදා॥
gax:100:අන්තරාගඞ්ගසව්හස්ස, චුල්ලමාතිකගාමකං।
gae:මයෙත්තිකස්සපාවාසෙ, සහන්න නගරං අදා॥
gax:101:කාළවාපි විහාරස්ස, උදව්හං ගාමමාදිසි।
gae:එතෙ චඤ්ඤෙච සො භොග-ගාමෙහි පරිපූරයි॥
gax:102:ජිණ්ණං සතසහස්සෙහි, තීහි සො පටිසඞ්ඛරි।
gae:භික්ඛූනං දීපවාසීනං, තිචීවරමදාසි ච॥
gax:103:ජම්බුදීපගතස්සා’සුං <pb M=.278/>, රඤ්ඤො සොදරියා නරා।
gae:තත්ථ තත්ථ නිලීනා තෙ, දෙසං හන්තුමුපක්කමුං॥
gax:104:සුත්වා තං ජෙට්ඨතිස්සො’ථ, කාළවාපිංඋපච්ච සො।
gae:යුජ්ඣන්තො තෙහි තත්ථෙව, වාසං’කාසි සවාහනො॥
gax:105:පරතීරං ගතො රාජා, ගහෙත්වා දමිළං බලං।
gae:කාළවාපිමුපාගම්ම, කාතුං යුද්ධමුපක්කමි॥
gax:106:ජෙට්ඨතිස්සොපි සන්නද්ධ බලකායො ධනායුධො।
gae:ජම්බුදීපං ගමාපෙත්වා, අමච්චං දාඨසිවකං॥
gax:107:වම්මිතං ගජමාරුය්හ, යුජ්ඣන්තො අත්තනො බලං।
gae:ඔහීයමානං දිස්වාන, ආරුළ්හං අත්තනා සහ॥
gax:108:මහාමච්චවචො වෙදං, සන්දෙසං මෙ මහෙසියා।
gae:ආරොචෙහි යථාකාමං, පච්ඡා තව කරිස්සති॥
gax:109:පබ්බජිත්වා මහාදෙවී, සජ්ඣායිත්වා ච ආගමං।
gae:අභිධම්මං කථෙත්වාන, පත්තිං දෙහීති රාජිනො॥
gax:110:ඉච්චෙතං සාසනං දත්වා, දමිළෙ ආගතාගතෙ।
gae:යාව යුද්ධං නිහන්ත්වාන, ආයුම්හි ඛයමාගතෙ॥
gax:111:වෙළුප්පදමිළං නාම, දිස්වා යුජ්ඣිතුමාගතං।
gae:තම්බුලත්ථවියං හත්ථෙ, රක්ඛන්තො ඡුරිකං තදා॥
gax:112:තතො නික්කරණිං සම්මා, ගහෙත්වා සීසමත්තනො।
gae:ඡෙත්වා හත්ථිම්හි අප්පෙත්වා, ඡුරිකං කොසියං ඛිපි॥
gax:113:උග්ඝොසයි මහාසෙනා, මහාමච්චොපි සො තදා।
gae:ගන්ත්වා’භියොගං වත්වාන, සීසච්ඡෙදම්හි රාජිනො॥
gax:114:සන්දෙසං දෙවියා වත්වා, තාය පබ්බජ්ජසාසනෙ।
gae:සමාපිතො භිධම්මම්හි, සද්ධිමට්ඨකථාය හි॥
gax:115:ධම්මාසනා සමොරුය්හ, නිසීදිය මහීතලෙ।
gae:එහි රඤ්ඤො මහාකාරං, දස්සෙහී’ති නියොජිතො॥
gax:116:නිසජ්ජ පුරතො තස්සා, ඡින්දිත්වා සීසමත්තනො।
gae:ඛිපිත්වා ඡුරිකං ආහ, එවං දෙවො මතො ඉති॥
gax:117:සා තං දිස්වා-තිසොකෙන, ඵාලෙත්වා හදයං මතා।
gae:එවං පඤ්චහි මාසෙහි, රාජා සො තිදිවං ගතො॥
gax:118:එවං <pb M=.279/> විජිතසඞ්ගාමො, සත්තවො අභිමද්දිය।
gae:රජ්ජං පාකතිකං කත්වා, විහරන්තො පුරෙ වරෙ॥
gax:119:උපරාජස්ස නාමෙන, කාරිතස්ස පන’ත්තනා।
gae:මහල්ලරාජා සව්හස්ස, පධානඝරකස්ස සො॥
gax:120:අද්ධා ගාමද්වයං රාජා, හඞ්කාරං සාමුගාමකං।
gae:කෙහෙල්ලරාජභාගඤ්ච, සබ්බෙපි පරිචාරකෙ॥
gax:121:තථා ජෙතවනස්ස’දා, මහාමණිකගාමකං।
gae:මයෙත්තිකස්සපාවාසං, සාලගාමෙන පූජයි॥
gax:122:අම්බිල්ලපදරං චා’දා, චෙතියස්ස ගිරිස්ස සො।
gae:පුලත්ථිනගරෙ කාසි, මහාපානාදි දීපකං॥
gax:123:අමච්චා තස්ස මාරෙසුං, මාණව්හං යුවරාජකං।
gae:අන්තොපුරෙ’පරජ්ඣිත්වා, දත්වාපි සමමෙත්තිකං॥
gax:124:තතො කස්සපනාමං සො, කණිට්ඨං සකභාතරං।
gae:පාලෙන්තො සන්තතිං රාජා, ඔපරජ්ජෙ’භිසෙචයි॥
gax:125:මාණස්ස මරණං සුත්වා, ගහෙත්වා දමිළෙ ලහුං।
gae:දාඨාසිවො සමාගඤ්ඡි, ගාමං තින්තිණී නාමකං॥
gax:126:තස්සාගමනමඤ්ඤාම, නික්ඛමිත්වා සවාහනො।
gae:යුජ්ඣන්තො ද්වාරසෙ වස්සෙ, ජම්බුදීපං පලාතවා॥
gax:127:පහාය සබ්බං ගච්ඡන්තො, සඤ්ඤාණත්ථාය අත්තනො।
gae:එකාවලිං ගහෙත්වාව, එකාකී සො හි නික්ඛමි॥
gax:128:එකාවලිං විනාචෙව, රාජා හුත්වා යථාවිධිං।
gae:අහු දාඨොපතිස්සොති, විසුතො ධරණී තලෙ॥
gax:129:ඉතරො ලද්ධඔකාසො, රජ්ජමග්ගහි යුජ්ඣිය।
gae:අඤ්ඤමඤ්ඤං පලාපෙසුං, එවං තෙ අන්තරන්තරා॥
gax:130:එවං උභින්නං රාජූනං, සඞ්ගාමෙනා’භිපීළිතො।
gae:ලොකො උපද්දුතො-සබ්බො විහීනධනධඤ්ඤවා॥
gax:131:දාඨොපතිස්සො නාසෙසි, සබ්බං පුබ්බකරාජූනං।
gae:ගණ්හී තීසු නිකායෙසු, සාරං ධාතුඝරෙසු ච॥
gax:132:සුවණ්ණපටිමායො සො, සුවණ්ණං ගණ්හි භින්දිය।
gae:සොණ්ණමාලාදිකං සබ්බං, පූජාභණ්ඩං නිරාකරි॥
gax:133:ථූපාරාමෙ <pb M=.280/> තථාගණ්හි, සොවණ්ණං ථුපිකං ඝරෙ।
gae:මහග්ඝරතනාකිණ්ණං, ඡත්තං භින්දිත්ථ චෙතියෙ॥
gax:134:මහාපාළිම්හි නාවායො, දමිළානං සදාපයි।
gae:රාජගෙහා නිඣාපෙසුං, සද්ධිං ධාතුඝරෙන තෙ॥
gax:135:පච්ඡා විප්පටිසාරී සො, දෙසෙතුං, පාපමත්තනො।
gae:කාරෙසි සහ භොගෙන, සාකවත්ථුවිහාරකං॥
gax:136:භාගිනෙය්යොපි රතන-දාඨො ඉති ජනෙ සුතො।
gae:මහාදීපාදො හුත්වාන, සභොගො තමුපට්ඨහි॥
gax:137:අග්ගබොධිම්හි සම්පත්තෙ, රජ්ජං යුද්ධබලෙන ච।
gae:කස්සපො යුවරාජා සො, සෙනං රක්ඛිතුමත්තනො॥
gax:138:දුප්පඤ්ඤො සහසා භෙත්වා, ථූපාරාමම්හි චෙතියං।
gae:දෙවානංපියතිස්සෙන, ඛුද්දරාජෙන චෙව හි॥
gax:139:පුබ්බකෙහිච රාජූහි, පූජිතංධනසාරකං।
gae:අග්ගහෙසි දුන්නිතීහි, පාපකෙහි පුරක්ඛතො॥
gax:140:දක්ඛිණස්ස විහාරස්ස, චෙතියං පරිභින්දිය।
gae:අග්ගහෙසි ධනං සාරං, එවමඤ්ඤෙපි භින්දයි॥
gax:141:එවං කරොන්තං තං රාජා, දුන්නිතිකපුරක්ඛතං।
gae:නාසක්ඛි කිර වාරෙතුං, අහො පාපා නිවාරියා॥
gax:142:තං වාරෙතු මසක්කොන්තො, ථූපාරාමම්හි චෙතියං।
gae:භින්නං තෙන සකාරෙසි, සහස්සෙන සමඞ්ගලං॥
gax:143:තදා දාඨොපතිස්සෙන, අග්ගබොධි නරිස්සරො।
gae:ජිතො රොහණමෙවා’ගා, සජ්ජෙතුං බලවාහනං॥
gax:144:තත්ර ඨිතො සොළසමෙ, වස්සෙ බ්යාධිහතො මතො।
gae:තදා තස්ස කණිට්ඨො සො, යුවරාජාපි කස්සපො॥
gax:145:දාඨොපතිස්ස රාජානං, ජම්බුදීපං පලාපිය।
gae:එකරජ්ජමකාදෙසං, මකුටන්තු න ධාරයි॥
gax:146:සාධූනං සඞ්ගමෙනෙ’ස, හුත්වා විප්පටිසාරකො।
gae:නාසං පාපස්ස කම්මස්ස, කරිස්සාමීති චින්තිය॥
gax:147:පුප්ඵාරාමෙ ඵලාරාමෙ, වාපියො’පි ච කාරයි।
gae:මහාචෙතිත්තයඤ්චාපි, මහාපූජාහි සක්කරි॥
gax:148:ථූපාරාමඤ්ච <pb M=.281/> පූජෙත්වා, එකංගාමඤ්ච තස්සදා।
gae:සබ්බාගමියභික්ඛූහි, ධම්මංදෙසාපයිත්ථ ච॥
gax:149:කත්වා මරිචවට්ටිම්හි, පාසාදං සුත්ථිරං තහිං।
gae:වාසයිත්ථ මහාථෙරං, නාගසාල නිවාසිතං॥
gax:150:තත්රට්ඨං තමුපට්ඨාය, පච්චයෙති චතූහි’පි।
gae:අභිධම්මං කථාපෙසි, සද්ධිමට්ඨකථාය සො॥
gax:151:නාගසාලකමාවාසං, කත්වා තස්සෙව’දාසි සො।
gae:මහානිට්ඨිලගාමඤ්ච, පච්චයත්ථාය තස්ස’දා॥
gax:152:අථ දාථොපතිස්සො සො, ජම්බුදීපා ඉධාගතො।
gae:මහන්තං බලමාදාය, කරොන්තො තෙන ආහවං॥
gax:153:කස්සපෙන සුසන්නද්ධ-වාහනෙන තතො මරි।
gae:ද්වාදසාසුං කිරෙතස්ස, රාජභූතස්ස හායනා॥
gax:154:තස්ස දාඨොපතිස්සස්ස, භාගිනෙය්යො සනාමකො।
gae:ජම්බුදීපං පලායිත්ථ, භීතො තම්හා මහාරණෙ॥
gax:155:එවං අනිච්චා වත සබ්බභොගා,
gax:සුදුල්ලභා චෙව ඛණෙව සොභා।
gax:තස්මාහි එතෙසු රතිං විහාය,
gae:භවෙය්ය ධම්මාභිමුඛො හිතෙසී॥
cen:සුජනප්පසාදසංවෙගත්ථාය කතෙ මහාවංසෙ
cen:ඡ රාජකො නාම
cen:ද්විචත්තාලීසතිමො පරිච්ඡෙදො।
