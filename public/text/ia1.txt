cha:1:රූපාදිවග්ගවණ්ණනා
bod:තත්ථ <pb V=1.4/> <pb M=1.3/> <b>අඞ්ගුත්තරාගමො</b> නාම එකකනිපාතො දුකනිපාතො තිකනිපාතො චතුක්කනිපාතො පඤ්චකනිපාතො ඡක්කනිපාතො සත්තකනිපාතො අට්ඨකනිපාතො නවකනිපාතො දසකනිපාතො එකාදසකනිපාතොති එකාදස නිපාතා හොන්ති। සුත්තතො –
gax:“නව සුත්තසහස්සානි, පඤ්ච සුත්තසතානි ච।
gae:සත්තපඤ්ඤාස සුත්තානි, හොන්ති අඞ්ගුත්තරාගමෙ”॥
bod:තස්ස නිපාතෙසු <b>එකකනිපාතො</b> ආදි, සුත්තෙසු <b>චිත්තපරියාදානසුත්තං</b>। තස්සාපි “එවං මෙ සුත”න්තිආදිකං ආයස්මතා ආනන්දෙන පඨමමහාසඞ්ගීතිකාලෙ වුත්තං නිදානමාදි। සා පනෙසා පඨමමහාසඞ්ගීති සුමඞ්ගලවිලාසිනියා දීඝනිකායට්ඨකථාය ආදිම්හි විත්ථාරිතා, තස්මා සා තත්ථ විත්ථාරිතනයෙනෙව වෙදිතබ්බා।
sub:නිදානවණ්ණනා
bod:1:යං <pb P=1.4/> පනෙතං “එවං මෙ සුත”න්තිආදිකං නිදානං, තත්ථ <b>එව</b>න්ති නිපාතපදං, <b>මෙ</b>තිආදීනි නාමපදානි। <b>සාවත්ථියං විහරතී</b>ති එත්ථ <b>වී</b>ති උපසග්ගපදං, <b>හරතී</b>ති ආඛ්යාතපදන්ති ඉමිනා තාව නයෙන පදවිභාගො වෙදිතබ්බො।
bod:අත්ථතො පන <b>එවං</b>සද්දො තාව උපමූපදෙස-සම්පහංසන-ගරහණවචන-සම්පටිග්ගහාකාරනිදස්සනාවධාරණාදි-අනෙකත්ථප්පභෙදො। තථා හෙස “එවං ජාතෙන මච්චෙන, කත්තබ්බං කුසලං බහු”න්ති එවමාදීසු (ධ॰ ප॰ 53) උපමායං ආගතො। “එවං තෙ අභික්කමිතබ්බං, එවං තෙ පටික්කමිතබ්බ”න්තිආදීසු (අ॰ නි॰ 4.122) උපදෙසෙ। “එවමෙතං භගවා, එවමෙතං සුගතා”තිආදීසු <pb V=1.5/> (අ॰ නි॰ 3.66) සම්පහංසනෙ। “එවමෙවං පනායං වසලී යස්මිං වා තස්මිං වා තස්ස මුණ්ඩකස්ස සමණකස්ස වණ්ණං භාසතී”තිආදීසු (සං॰ නි॰ 1.187) ගරහණෙ। “එවං, භන්තෙති ඛො තෙ භික්ඛූ භගවතො පච්චස්සොසු”න්තිආදීසු (ම॰ නි॰ 1.1) වචනසම්පටිග්ගහෙ। “එවං බ්යාඛො අහං, භන්තෙ, භගවතා ධම්මං දෙසිතං ආජානාමී”තිආදීසු (ම॰ නි॰ 1.398) ආකාරෙ। “එහි ත්වං, මාණවක, යෙන සමණො ආනන්දො තෙනුපසඞ්කම; උපසඞ්කමිත්වා මම <pb M=1.4/> වචනෙන සමණං ආනන්දං අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡ – ‘සුභො මාණවො තොදෙය්යපුත්තො භවන්තං ආනන්දං <pb P=1.5/> අප්පාබාධං…පෙ॰… ඵාසුවිහාරං පුච්ඡතී’ති, එවඤ්ච වදෙහි “සාධු කිර භවං ආනන්දො යෙන සුභස්ස මාණවස්ස තොදෙය්යපුත්තස්ස නිවෙසනං, තෙනුපසඞ්කමතු අනුකම්පං උපාදායා”තිආදීසු (දී॰ නි॰ 1.445) නිදස්සනෙ। “තං කිං මඤ්ඤථ, කාලාමා, ඉමෙ ධම්මා කුසලා වා අකුසලා වාති? අකුසලා, භන්තෙ। සාවජ්ජා වා අනවජ්ජා වාති? සාවජ්ජා, භන්තෙ। විඤ්ඤුගරහිතා වා විඤ්ඤුප්පසත්ථා වාති? විඤ්ඤුගරහිතා, භන්තෙ। සමත්තා සමාදින්නා අහිතාය දුක්ඛාය සංවත්තන්ති නො වා, කථං වො එත්ථ හොතීති? සමත්තා, භන්තෙ, සමාදින්නා අහිතාය දුක්ඛාය සංවත්තන්ති, එවං නො එත්ථ හොතී”තිආදීසු (අ॰ නි॰ 3.66) අවධාරණෙ। ස්වායමිධ ආකාරනිදස්සනාවධාරණෙසු දට්ඨබ්බො।
bod:තත්ථ ආකාරත්ථෙන <b>එවං</b>සද්දෙන එතමත්ථං දීපෙති – නානානයනිපුණං අනෙකජ්ඣාසයසමුට්ඨානං අත්ථබ්යඤ්ජනසම්පන්නං විවිධපාටිහාරියං ධම්මත්ථදෙසනාපටිවෙධගම්භීරං සබ්බසත්තානං සකසකභාසානුරූපතො සොතපථමාගච්ඡන්තං තස්ස භගවතො වචනං සබ්බප්පකාරෙන කො සමත්ථො විඤ්ඤාතුං, සබ්බථාමෙන පන සොතුකාමතං ජනෙත්වාපි එවං මෙ සුතං, මයාපි එකෙනාකාරෙන සුතන්ති।
bod:නිදස්සනත්ථෙන “නාහං සයම්භූ, න මයා ඉදං සච්ඡිකත”න්ති අත්තානං පරිමොචෙන්තො “එවං මෙ සුතං, මයාපි එවං සුත”න්ති ඉදානි වත්තබ්බං සකලං සුත්තං නිදස්සෙති।
bod:අවධාරණත්ථෙන “එතදග්ගං, භික්ඛවෙ, මම සාවකානං භික්ඛූනං බහුස්සුතානං යදිදං ආනන්දො, සතිමන්තානං, ගතිමන්තානං, ධිතිමන්තානං, උපට්ඨාකානං යදිදං ආනන්දො”ති (අ॰ නි॰ 1.219, 223) එවං භගවතා <pb P=1.6/>, “ආයස්මා ආනන්දො අත්ථකුසලො ධම්මකුසලො බ්යඤ්ජනකුසලො නිරුත්තිකුසලො පුබ්බාපරකුසලො”ති (අ॰ නි॰ 5.169) එවං ධම්මසෙනාපතිනා ච පසත්ථභාවානුරූපං අත්තනො ධාරණබලං දස්සෙන්තො සත්තානං සොතුකාමතං ජනෙති “එවං <pb V=1.6/> මෙ සුතං, තඤ්ච ඛො අත්ථතො වා බ්යඤ්ජනතො වා අනූනමනධිකං, එවමෙව, න අඤ්ඤථා දට්ඨබ්බ”න්ති।
bod:<b>මෙ</b>සද්දො <pb M=1.5/> තීසු අත්ථෙසු දිස්සති। තථා හිස්ස “ගාථාභිගීතං මෙ අභොජනෙය්ය”න්තිආදීසු (සු॰ නි॰ 81; සං॰ නි॰ 1.194) මයාති අත්ථො। “සාධු මෙ, භන්තෙ, භගවා සංඛිත්තෙන ධම්මං දෙසෙතූ”තිආදීසු (සං॰ නි॰ 4.88) මය්හන්ති අත්ථො। “ධම්මදායාදා මෙ, භික්ඛවෙ, භවථා”තිආදීසු (ම॰ නි॰ 1.29) මමාති අත්ථො। ඉධ පන “මයා සුත”න්ති ච, “මම සුත”න්ති ච අත්ථද්වයෙ යුජ්ජති।
bod:<b>සුත</b>න්ති අයං <b>සුත</b>සද්දො සඋපසග්ගො ච අනුපසග්ගො ච ගමන-විස්සුත-කිලින්නඋපචිතානුයොග-සොතවිඤ්ඤෙය්ය-සොතද්වාරානුසාරවිඤ්ඤාතාදිඅනෙකත්ථප්පභෙදො। තථා හිස්ස – “සෙනාය පසුතො”තිආදීසු ගච්ඡන්තොති අත්ථො। “සුතධම්මස්ස පස්සතො”තිආදීසු (උදා॰ 11) විස්සුතධම්මස්සාති අත්ථො। “අවස්සුතා අවස්සුතස්සා”තිආදීසු (පාචි॰ 657) කිලින්නාකිලින්නස්සාති අත්ථො। “තුම්හෙහි පුඤ්ඤං පසුතං අනප්පක”න්තිආදීසු (ඛු॰ පා॰ 7-12) උපචිතන්ති අත්ථො। “යෙ <pb P=1.7/> ඣානප්පසුතා ධීරා”තිආදීසු (ධ॰ ප॰ 181) ඣානානුයුත්තාති අත්ථො। “දිට්ඨං සුතං මුත”න්තිආදීසු (ම॰ නි॰ 1.241) සොතවිඤ්ඤෙය්යන්ති අත්ථො। “සුතධරො සුතසන්නිචයො”තිආදීසු (ම॰ නි॰ 1.339) සොතද්වාරානුසාරවිඤ්ඤාතධරොති අත්ථො। ඉධ පනස්ස සොතද්වාරානුසාරෙන උපධාරිතන්ති වා උපධාරණන්ති වාති අත්ථො। මෙ-සද්දස්ස හි මයාති අත්ථෙ සති “එවං මයා සුතං සොතද්වාරානුසාරෙන උපධාරිත”න්ති යුජ්ජති। මමාති අත්ථෙ සති “එවං මම සුතං සොතද්වාරානුසාරෙන උපධාරණ”න්ති යුජ්ජති।
bod:එවමෙතෙසු තීසු පදෙසු <b>එව</b>න්ති සොතවිඤ්ඤාණාදිවිඤ්ඤාණකිච්චනිදස්සනං। <b>මෙ</b>ති වුත්තවිඤ්ඤාණසමඞ්ගිපුග්ගලනිදස්සනං। <b>සුත</b>න්ති අස්සවනභාවපටික්ඛෙපතො අනූනාධිකාවිපරීතග්ගහණනිදස්සනං। තථා <b>එව</b>න්ති තස්සා සොතද්වාරානුසාරෙන පවත්තාය විඤ්ඤාණවීථියා නානප්පකාරෙන ආරම්මණෙ පවත්තභාවප්පකාසනං। <b>මෙ</b>ති අත්තප්පකාසනං। <b>සුත</b>න්ති ධම්මප්පකාසනං। අයඤ්හෙත්ථ සඞ්ඛෙපො – “නානප්පකාරෙන ආරම්මණෙ පවත්තාය විඤ්ඤාණවීථියා මයා න අඤ්ඤං කතං, ඉදං පන කතං, අයං ධම්මො සුතො”ති।
bod:තථා <pb V=1.7/> <b>එව</b>න්ති නිද්දිසිතබ්බප්පකාසනං। <b>මෙ</b>ති පුග්ගලප්පකාසනං। <b>සුත</b>න්ති පුග්ගලකිච්චප්පකාසනං। ඉදං වුත්තං හොති – යං සුත්තං නිද්දිසිස්සාමි, තං මයා එවං සුතන්ති।
bod:තථා <pb M=1.6/> <b>එව</b>න්ති යස්ස චිත්තසන්තානස්ස නානාකාරප්පවත්තියා නානත්ථබ්යඤ්ජනග්ගහණං හොති, තස්ස නානාකාරනිද්දෙසො। <b>එව</b>න්ති හි අයං ආකාරපඤ්ඤත්ති। <b>මෙ</b>ති කත්තුනිද්දෙසො। <b>සුත</b>න්ති විසයනිද්දෙසො। එත්තාවතා නානාකාරප්පවත්තෙන චිත්තසන්තානෙන <pb P=1.8/> තංසමඞ්ගිනො කත්තු විසයෙ ගහණසන්නිට්ඨානං කතං හොති।
bod:අථ වා <b>එව</b>න්ති පුග්ගලකිච්චනිද්දෙසො। <b>සුත</b>න්ති විඤ්ඤාණකිච්චනිද්දෙසො। <b>මෙ</b>ති උභයකිච්චයුත්තපුග්ගලනිද්දෙසො। අයං පනෙත්ථ සඞ්ඛෙපො – මයා සවනකිච්චවිඤ්ඤාණසමඞ්ගිනා පුග්ගලෙන විඤ්ඤාණවසෙන ලද්ධසවනකිච්චවොහාරෙන සුතන්ති।
bod:තත්ථ <b>එව</b>න්ති ච <b>මෙ</b>ති ච සච්චිකට්ඨපරමත්ථවසෙන අවිජ්ජමානපඤ්ඤත්ති। කිඤ්හෙත්ථ තං පරමත්ථතො අත්ථි, යං එවන්ති වා මෙති වා නිද්දෙසං ලභෙථ। <b>සුත</b>න්ති විජ්ජමානපඤ්ඤත්ති। යඤ්හි තං එත්ථ සොතෙන උපලද්ධං, තං පරමත්ථතො විජ්ජමානන්ති। තථා <b>එව</b>න්ති ච <b>මෙ</b>ති ච තං තං උපාදාය වත්තබ්බතො උපාදාපඤ්ඤත්ති। <b>සුත</b>න්ති දිට්ඨාදීනි උපනිධාය වත්තබ්බතො උපනිධාපඤ්ඤත්ති।
bod:එත්ථ ච <b>එව</b>න්ති වචනෙන අසම්මොහං දීපෙති। න හි සම්මූළ්හො නානප්පකාරපටිවෙධසමත්ථො හොති। <b>සුත</b>න්ති වචනෙන සුතස්ස අසම්මොසං දීපෙති। යස්ස හි සුතං සම්මුට්ඨං හොති, න සො කාලන්තරෙන මයා සුතන්ති පටිජානාති। ඉච්චස්ස අසම්මොහෙන පඤ්ඤාසිද්ධි, අසම්මොසෙන පන සතිසිද්ධි। තත්ථ පඤ්ඤාපුබ්බඞ්ගමාය සතියා බ්යඤ්ජනාවධාරණසමත්ථතා, සතිපුබ්බඞ්ගමාය පඤ්ඤාය අත්ථපටිවෙධසමත්ථතා। තදුභයසමත්ථතායොගෙන අත්ථබ්යඤ්ජනසම්පන්නස්ස ධම්මකොසස්ස අනුපාලනසමත්ථතො ධම්මභණ්ඩාගාරිකත්තසිද්ධි।
bod:අපරො නයො – <b>එව</b>න්ති වචනෙන යොනිසො මනසිකාරං දීපෙති, අයොනිසො මනසිකරොතො හි නානප්පකාරපටිවෙධාභාවතො। <b>සුත</b>න්ති වචනෙන අවික්ඛෙපං දීපෙති, වික්ඛිත්තචිත්තස්ස සවනාභාවතො। තථා හි වික්ඛිත්තචිත්තො පුග්ගලො සබ්බසම්පත්තියා වුච්චමානොපි “න මයා සුතං <pb V=1.8/>, පුන භණථා”ති භණති। යොනිසො මනසිකාරෙන චෙත්ථ අත්තසම්මාපණිධිං පුබ්බෙ ච කතපුඤ්ඤතං <pb P=1.9/> සාධෙති සම්මා අප්පණිහිතත්තස්ස පුබ්බෙ අකතපුඤ්ඤස්ස වා තදභාවතො। තථා අවික්ඛෙපෙන සද්ධම්මස්සවනං සප්පුරිසූපනිස්සයඤ්ච <pb M=1.7/> සාධෙති। න හි වික්ඛිත්තචිත්තො සොතුං සක්කොති, න ච සප්පුරිසෙ අනුපස්සයමානස්ස සවනං අත්ථීති।
bod:අපරො නයො – යස්මා <b>“එව</b>න්ති යස්ස චිත්තසන්තානස්ස නානාකාරප්පවත්තියා නානත්ථබ්යඤ්ජනග්ගහණං හොති, තස්ස නානාකාරනිද්දෙසො”ති වුත්තං। සො ච එවං භද්දකො ආකාරො න සම්මා අප්පණිහිතත්තනො පුබ්බෙ අකතපුඤ්ඤස්ස වා හොති, තස්මා <b>එව</b>න්ති ඉමිනා භද්දකෙනාකාරෙන පච්ඡිමචක්කද්වයසම්පත්තිමත්තනො දීපෙති। <b>සුත</b>න්ති සවනයොගෙන පුරිමචක්කද්වයසම්පත්තිං। න හි අප්පතිරූපදෙසෙ වසතො සප්පුරිසූපනිස්සයවිරහිතස්ස වා සවනං අත්ථි। ඉච්චස්ස පච්ඡිමචක්කද්වයසිද්ධියා ආසයසුද්ධි සිද්ධා හොති, පුරිමචක්කද්වයසිද්ධියා පයොගසුද්ධි। තාය ච ආසයසුද්ධියා අධිගමබ්යත්තිසිද්ධි, පයොගසුද්ධියා ආගමබ්යත්තිසිද්ධි। ඉති පයොගාසයසුද්ධස්ස ආගමාධිගමසම්පන්නස්ස වචනං අරුණුග්ගං විය සූරියස්ස උදයතො, යොනිසො මනසිකාරො විය ච කුසලකම්මස්ස, අරහති භගවතො වචනස්ස පුබ්බඞ්ගමං භවිතුන්ති ඨානෙ නිදානං ඨපෙන්තො <b>එවං මෙ සුත</b>න්තිආදිමාහ।
bod:අපරො නයො – <b>එව</b>න්ති ඉමිනා නානප්පකාරපටිවෙධදීපකෙන වචනෙන අත්තනො අත්ථපටිභානපටිසම්භිදාසම්පත්තිසබ්භාවං දීපෙති। <b>සුත</b>න්ති ඉමිනා සොතබ්බභෙදපටිවෙධදීපකෙන වචනෙන <pb P=1.10/> ධම්මනිරුත්තිපටිසම්භිදාසම්පත්තිසබ්භාවං। <b>එව</b>න්ති ච ඉදං යොනිසො මනසිකාරදීපකවචනං භාසමානො “එතෙ මයා ධම්මා මනසා අනුපෙක්ඛිතා දිට්ඨියා සුප්පටිවිද්ධා”ති දීපෙති। <b>සුත</b>න්ති ඉදං සවනයොගදීපකවචනං භාසමානො “බහූ මයා ධම්මා සුතා ධාතා වචසා පරිචිතා”ති දීපෙති। තදුභයෙනපි අත්ථබ්යඤ්ජනපාරිපූරිං දීපෙන්තො සවනෙ ආදරං ජනෙති। අත්ථබ්යඤ්ජනපරිපුණ්ණං හි ධම්මං ආදරෙන අස්සුණන්තො මහතා හිතා පරිබාහිරො හොතීති ආදරං ජනෙත්වා සක්කච්චං ධම්මො සොතබ්බොති।
bod:<b>එවං මෙ සුත</b>න්ති ඉමිනා පන සකලෙන වචනෙන ආයස්මා ආනන්දො තථාගතප්පවෙදිතං ධම්මං අත්තනො අදහන්තො අසප්පුරිසභූමිං අතික්කමති, සාවකත්තං පටිජානන්තො සප්පුරිසභූමිං ඔක්කමති। තථා අසද්ධම්මා චිත්තං වුට්ඨාපෙති, සද්ධම්මෙ චිත්තං පතිට්ඨාපෙති। “කෙවලං සුතමෙවෙතං මයා <pb V=1.9/>, තස්සෙව පන භගවතො වචන”න්ති දීපෙන්තො අත්තානං පරිමොචෙති <pb M=1.8/>, සත්ථාරං අපදිසති, ජිනවචනං අප්පෙති, ධම්මනෙත්තිං පතිට්ඨාපෙති।
bod:අපිච “එවං මෙ සුත”න්ති අත්තනා උප්පාදිතභාවං අප්පටිජානන්තො පුරිමවචනං විවරන්තො “සම්මුඛා පටිග්ගහිතමිදං මයා තස්ස භගවතො චතුවෙසාරජ්ජවිසාරදස්ස දසබලධරස්ස ආසභට්ඨානට්ඨායිනො සීහනාදනාදිනො සබ්බසත්තුත්තමස්ස ධම්මිස්සරස්ස ධම්මරාජස්ස ධම්මාධිපතිනො ධම්මදීපස්ස ධම්මසරණස්ස සද්ධම්මවරචක්කවත්තිනො සම්මාසම්බුද්ධස්ස වචනං, න එත්ථ අත්ථෙ වා ධම්මෙ වා පදෙ වා බ්යඤ්ජනෙ වා කඞ්ඛා වා විමති වා කත්තබ්බා”ති සබ්බදෙවමනුස්සානං ඉමස්මිං ධම්මෙ අස්සද්ධියං විනාසෙති, සද්ධාසම්පදං උප්පාදෙති। තෙනෙතං වුච්චති –
gax:“විනාසයති අස්සද්ධං, සද්ධං වඩ්ඪෙති සාසනෙ।
gae:එවං මෙ සුතමිච්චෙවං, වදං ගොතමසාවකො”ති॥
bod:<b>එක</b>න්ති <pb P=1.11/> ගණනපරිච්ඡෙදනිද්දෙසො। <b>සමය</b>න්ති පරිච්ඡින්නනිද්දෙසො। <b>එකං සමය</b>න්ති අනියමිතපරිදීපනං। තත්ථ <b>සමය</b>සද්දො –
gax:“සමවායෙ ඛණෙ කාලෙ, සමූහෙ හෙතුදිට්ඨිසු।
gae:පටිලාභෙ පහානෙ ච, පටිවෙධෙ ච දිස්සති”॥
bod:තථා හිස්ස “අප්පෙව නාම ස්වෙපි උපසඞ්කමෙය්යාම කාලඤ්ච සමයඤ්ච උපාදායා”ති එවමාදීසු (දී॰ නි॰ 1.447) සමවායො අත්ථො। “එකොව ඛො, භික්ඛවෙ, ඛණො ච සමයො ච බ්රහ්මචරියවාසායා”තිආදීසු (අ॰ නි॰ 8.29) ඛණො। “උණ්හසමයො පරිළාහසමයො”තිආදීසු (පාචි॰ 358) කාලො। “මහාසමයො පවනස්මි”න්තිආදීසු (දී॰ නි॰ 2.332) සමූහො। “සමයොපි ඛො තෙ භද්දාලි අප්පටිවිද්ධො අහොසි, භගවා ඛො සාවත්ථියං විහරති, භගවාපි මං ජානිස්සති ‘භද්දාලි නාම භික්ඛු සත්ථු සාසනෙ සික්ඛාය අපරිපූරකාරී’ති, අයම්පි ඛො තෙ, භද්දාලි, සමයො අප්පටිවිද්ධො අහොසී”තිආදීසු (ම॰ නි॰ 2.135) හෙතු। “තෙන ඛො පන සමයෙන උග්ගාහමානො පරිබ්බාජකො <pb V=1.10/> සමණමුණ්ඩිකාපුත්තො සමයප්පවාදකෙ තින්දුකාචීරෙ එකසාලකෙ මල්ලිකාය ආරාමෙ පටිවසතී”තිආදීසු (ම॰ නි॰ 2.260) දිට්ඨි।
gax:“දිට්ඨෙ <pb M=1.9/> ධම්මෙ ච යො අත්ථො, යො චත්ථො සම්පරායිකො।
gae:අත්ථාභිසමයා ධීරො, පණ්ඩිතොති පවුච්චතී”ති॥ –
uni:ආදීසු (සං॰ නි॰ 1.129) පටිලාභො। “සම්මා මානාභිසමයා අන්තමකාසි දුක්ඛස්සා”තිආදීසු (ම॰ නි॰ 1.28) පහානං। “දුක්ඛස්ස <pb P=1.12/> පීළනට්ඨො සඞ්ඛතට්ඨො සන්තාපට්ඨො විපරිණාමට්ඨො අභිසමයට්ඨො”තිආදීසු (පටි॰ ම॰ 2.8) පටිවෙධො। ඉධ පනස්ස කාලො අත්ථො। තෙන සංවච්ඡර-උතු-මාස-අඩ්ඪමාස-රත්ති-දිව-පුබ්බණ්හ-මජ්ඣන්හික-සායන්හ-පඨම-මජ්ඣිම- පච්ඡිමයාම-මුහුත්තාදීසු කාලප්පභෙදභූතෙසු සමයෙසු එකං සමයන්ති දීපෙති।
bod:තත්ථ කිඤ්චාපි එතෙසු සංවච්ඡරාදීසු යං යං සුත්තං යම්හි යම්හි සංවච්ඡරෙ උතුම්හි මාසෙ පක්ඛෙ රත්තිභාගෙ දිවසභාගෙ වා වුත්තං, සබ්බං තං ථෙරස්ස සුවිදිතං සුවවත්ථාපිතං පඤ්ඤාය। යස්මා පන “එවං මෙ සුතං අසුකසංවච්ඡරෙ අසුකඋතුම්හි අසුකමාසෙ අසුකපක්ඛෙ අසුකරත්තිභාගෙ අසුකදිවසභාගෙ වා”ති එවං වුත්තෙ න සක්කා සුඛෙන ධාරෙතුං වා උද්දිසිතුං වා උද්දිසාපෙතුං වා, බහු ච වත්තබ්බං හොති, තස්මා එකෙනෙව පදෙන තමත්ථං සමොධානෙත්වා “එකං සමය”න්ති ආහ।
bod:යෙ වා ඉමෙ ගබ්භොක්කන්තිසමයො ජාතිසමයො සංවෙගසමයො අභිනික්ඛමනසමයො දුක්කරකාරිකසමයො මාරවිජයසමයො අභිසම්බොධිසමයො දිට්ඨධම්මසුඛවිහාරසමයො දෙසනාසමයො පරිනිබ්බානසමයොති එවමාදයො භගවතො දෙවමනුස්සෙසු අතිවිය සුප්පකාසා අනෙකකාලප්පභෙදා එව සමයා, තෙසු සමයෙසු දෙසනාසමයසඞ්ඛාතං එකං සමයන්ති දීපෙති। යො චායං ඤාණකරුණාකිච්චසමයෙසු කරුණාකිච්චසමයො, අත්තහිතපරහිත-පටිපත්තිසමයෙසු පරහිත-පටිපත්තිසමයො, සන්නිපතිතානං කරණීයද්වයසමයෙසු ධම්මිකථාසමයො, දෙසනාපටිපත්තිසමයෙසු දෙසනාසමයො, තෙසුපි සමයෙසු අඤ්ඤතරං සන්ධාය “එකං සමය”න්ති ආහ।
bod:කස්මා <pb P=1.13/> පනෙත්ථ යථා අභිධම්මෙ “යස්මිං සමයෙ කාමාවචර”න්ති ච, ඉතො අඤ්ඤෙසු ච සුත්තපදෙසු <pb V=1.11/> “යස්මිං සමයෙ, භික්ඛවෙ, භික්ඛු විවිච්චෙව කාමෙහී”ති ච භුම්මවචනෙන නිද්දෙසො කතො, විනයෙ ච “තෙන සමයෙන බුද්ධො <pb M=1.10/> භගවා”ති කරණවචනෙන නිද්දෙසො කතො, තථා අකත්වා “එකං සමය”න්ති උපයොගවචනෙන නිද්දෙසො කතොති। තත්ථ තථා, ඉධ ච අඤ්ඤථා අත්ථසම්භවතො। තත්ථ හි අභිධම්මෙ ඉතො අඤ්ඤෙසු සුත්තපදෙසු ච අධිකරණත්ථො භාවෙනභාවලක්ඛණත්ථො ච සම්භවති। අධිකරණං හි කාලත්ථො සමූහත්ථො ච සමයො, තත්ථ වුත්තානං ඵස්සාදිධම්මානං ඛණසමවායහෙතුසඞ්ඛාතස්ස ච සමයස්ස භාවෙන තෙසං භාවො ලක්ඛීයති, තස්මා තදත්ථජොතනත්ථං තත්ථ භුම්මවචනෙන නිද්දෙසො කතො।
bod:විනයෙ ච හෙතුඅත්ථො කරණත්ථො ච සම්භවති। යො හි සො සික්ඛාපදපඤ්ඤත්තිසමයො සාරිපුත්තාදීහිපි දුබ්බිඤ්ඤෙය්යො, තෙන සමයෙන හෙතුභූතෙන කරණභූතෙන ච සික්ඛාපදානි පඤ්ඤාපයන්තො සික්ඛාපදපඤ්ඤත්තිහෙතුඤ්ච අපෙක්ඛමානො භගවා තත්ථ තත්ථ විහාසි। තස්මා තදත්ථජොතනත්ථං තත්ථ කරණවචනෙන නිද්දෙසො කතො।
bod:ඉධ පන අඤ්ඤස්මිඤ්ච එවංජාතිකෙ අච්චන්තසංයොගත්ථො සම්භවති। යඤ්හි සමයං භගවා ඉමං අඤ්ඤං වා සුත්තන්තං දෙසෙසි, අච්චන්තමෙව තං සමයං කරුණාවිහාරෙන විහාසි। තස්මා තදත්ථජොතනත්ථං ඉධ උපයොගවචනනිද්දෙසො කතොති। තෙනෙතං වුච්චති –
gax:“තං තං අත්ථමපෙක්ඛිත්වා, භුම්මෙන කරණෙන ච।
gae:අඤ්ඤත්ර සමයො වුත්තො, උපයොගෙන සො ඉධා”ති॥
bod:පොරාණා පන වණ්ණයන්ති – “තස්මිං සමයෙ”ති වා “තෙන සමයෙනා”ති වා “එකං සමය”න්ති වා අභිලාපමත්තභෙදො එස, සබ්බත්ථ භුම්මමෙවත්ථොති। තස්මා “එකං <pb P=1.14/> සමය”න්ති වුත්තෙපි “එකස්මිං සමයෙ”ති අත්ථො වෙදිතබ්බො।
bod:<b>භගවා</b>ති ගරු। ගරුඤ්හි ලොකෙ “භගවා”ති වදන්ති। අයඤ්ච සබ්බගුණවිසිට්ඨතාය සබ්බසත්තානං ගරු, තස්මා “භගවා”ති වෙදිතබ්බො। පොරාණෙහිපි වුත්තං –
gax:“භගවාති <pb V=1.12/> වචනං සෙට්ඨං, භගවාති වචනමුත්තමං।
gae:ගරු ගාරවයුත්තො සො, භගවා තෙන වුච්චතී”ති॥
bod:අපිච <pb M=1.11/> –
gax:“භාග්යවා භග්ගවා යුත්තො, භගෙහි ච විභත්තවා।
gae:භත්තවා වන්තගමනො, භවෙසු භගවා තතො”ති॥ –
uni:ඉමිස්සාපි ගාථාය වසෙනස්ස පදස්ස විත්ථාරතො අත්ථො වෙදිතබ්බො। සො ච <b>විසුද්ධිමග්ගෙ</b> (විසුද්ධි॰ 1.142, 144) බුද්ධානුස්සතිනිද්දෙසෙ වුත්තොයෙව।
bod:එත්තාවතා චෙත්ථ <b>එවං මෙ සුත</b>න්ති වචනෙන යථාසුතං ධම්මං දස්සෙන්තො භගවතො ධම්මසරීරං පච්චක්ඛං කරොති। තෙන “න ඉදං අතික්කන්තසත්ථුකං පාවචනං, අයං වො සත්ථා”ති සත්ථු අදස්සනෙන උක්කණ්ඨිතං ජනං සමස්සාසෙති। <b>එකං සමයං භගවා</b>ති වචනෙන තස්මිං සමයෙ භගවතො අවිජ්ජමානභාවං දස්සෙන්තො රූපකායපරිනිබ්බානං සාධෙති। තෙන “එවංවිධස්ස නාම අරියධම්මස්ස දෙසකො දසබලධරො වජිරසඞ්ඝාතසමානකායො සොපි භගවා පරිනිබ්බුතො, කෙන අඤ්ඤෙන ජීවිතෙ ආසා ජනෙතබ්බා”ති ජීවිතමදමත්තං ජනං සංවෙජෙති, සද්ධම්මෙ චස්ස උස්සාහං ජනෙති। <b>එව</b>න්ති ච භණන්තො දෙසනාසම්පත්තිං නිද්දිසති। <b>මෙ සුත</b>න්ති සාවකසම්පත්තිං। <b>එකං සමය</b>න්ති කාලසම්පත්තිං। <b>භගවා</b>ති දෙසකසම්පත්තිං।
bod:<b>සාවත්ථිය</b>න්ති <pb P=1.15/> එවංනාමකෙ නගරෙ। සමීපත්ථෙ චෙතං භුම්මවචනං। <b>විහරතී</b>ති අවිසෙසෙන ඉරියාපථදිබ්බබ්රහ්මඅරියවිහාරෙසු අඤ්ඤතරවිහාරසමඞ්ගිපරිදීපනමෙතං। ඉධ පන ඨානගමනනිසජ්ජාසයනප්පභෙදෙසු ඉරියාපථෙසු අඤ්ඤතරඉරියාපථසමායොගපරිදීපනං, තෙන ඨිතොපි ගච්ඡන්තොපි නිසින්නොපි සයානොපි භගවා විහරතිච්චෙව වෙදිතබ්බො। සො හි එකං ඉරියාපථබාධනං අඤ්ඤෙන ඉරියාපථෙන විච්ඡින්දිත්වා අපරිපතන්තං අත්තභාවං හරති පවත්තෙති, තස්මා “විහරතී”ති වුච්චති।
bod:<b>ජෙතවනෙ</b>ති ජෙතස්ස රාජකුමාරස්ස වනෙ। තඤ්හි තෙන රොපිතං සංවඩ්ඪිතං පරිපාලිතං, සො චස්ස <pb V=1.13/> සාමී අහොසි, තස්මා ජෙතවනන්ති සඞ්ඛං ගතං, තස්මිං ජෙතවනෙ। <b>අනාථපිණ්ඩිකස්ස ආරාමෙ</b>ති අනාථපිණ්ඩිකෙන ගහපතිනා චතුපඤ්ඤාසහිරඤ්ඤකොටිපරිච්චාගෙන බුද්ධප්පමුඛස්ස භික්ඛුසඞ්ඝස්ස නිය්යාතිතත්තා අනාථපිණ්ඩිකස්සාති සඞ්ඛං ගතෙ ආරාමෙ <pb M=1.12/>। අයමෙත්ථ සඞ්ඛෙපො, විත්ථාරො පන පපඤ්චසූදනියා මජ්ඣිමට්ඨකථාය සබ්බාසවසුත්තවණ්ණනායං (ම॰ නි॰ අට්ඨ॰ 1.14 ආදයො) වුත්තො।
bod:තත්ථ සියා – යදි තාව භගවා සාවත්ථියං විහරති, “ජෙතවනෙ”ති න වත්තබ්බං। අථ තත්ථ විහරති, “සාවත්ථිය”න්ති න වත්තබ්බං। න හි සක්කා උභයත්ථ එකං සමයං විහරිතුන්ති। න ඛො පනෙතං එවං දට්ඨබ්බං। නනු අවොචුම්හ “සමීපත්ථෙ භුම්මවචන”න්ති। තස්මා යථා ගඞ්ගායමුනාදීනං සමීපෙ ගොයූථානි චරන්තානි “ගඞ්ගාය චරන්ති, යමුනාය චරන්තී”ති වුච්චන්ති, එවමිධාපි යදිදං සාවත්ථියා සමීපෙ ජෙතවනං, තත්ථ විහරන්තො වුච්චති “සාවත්ථියං විහරති ජෙතවනෙ”ති। ගොචරගාමනිදස්සනත්ථං හිස්ස සාවත්ථිවචනං, පබ්බජිතානුරූපනිවාසනට්ඨානනිදස්සනත්ථං සෙසවචනං।
bod:තත්ථ <pb P=1.16/> සාවත්ථිවචනෙන ආයස්මා ආනන්දො භගවතො ගහට්ඨානුග්ගහකරණං දස්සෙති, ජෙතවනාදිකිත්තනෙන පබ්බජිතානුග්ගහකරණං। තථා පුරිමෙන පච්චයග්ගහණතො අත්තකිලමථානුයොගවිවජ්ජනං, පච්ඡිමෙන වත්ථුකාමප්පහානතො කාමසුඛල්ලිකානුයොගවිවජ්ජනූපායදස්සනං। පුරිමෙන ච ධම්මදෙසනාභියොගං, පච්ඡිමෙන විවෙකාධිමුත්තිං। පුරිමෙන කරුණාය උපගමනං, පච්ඡිමෙන පඤ්ඤාය අපගමනං। පුරිමෙන සත්තානං හිතසුඛනිප්ඵාදනාධිමුත්තිතං, පච්ඡිමෙන පරහිතසුඛකරණෙ නිරුපලෙපතං। පුරිමෙන ධම්මිකසුඛාපරිච්චාගනිමිත්තඵාසුවිහාරං, පච්ඡිමෙන උත්තරිමනුස්සධම්මානුයොගනිමිත්තං। පුරිමෙන මනුස්සානං උපකාරබහුලතං, පච්ඡිමෙන දෙවතානං। පුරිමෙන ලොකෙ ජාතස්ස ලොකෙ සංවඩ්ඪභාවං, පච්ඡිමෙන ලොකෙන අනුපලිත්තතං। පුරිමෙන “එකපුග්ගලො, භික්ඛවෙ, ලොකෙ උප්පජ්ජමානො උප්පජ්ජති බහුජනහිතාය බහුජනසුඛාය ලොකානුකම්පාය අත්ථාය හිතාය සුඛාය දෙවමනුස්සානං। කතමො එකපුග්ගලො? තථාගතො අරහං සම්මාසම්බුද්ධො”ති (අ॰ නි॰ 1.170) වචනතො යදත්ථං භගවා උප්පන්නො, තදත්ථපරිනිප්ඵාදනං, පච්ඡිමෙන යත්ථ උප්පන්නො, තදනුරූපවිහාරං। භගවා හි පඨමං ලුම්බිනිවනෙ, දුතියං බොධිමණ්ඩෙති ලොකියලොකුත්තරාය උප්පත්තියා වනෙයෙව උප්පන්නො। තෙනස්ස වනෙයෙව විහාරං දස්සෙතීති එවමාදිනා නයෙනෙත්ථ අත්ථයොජනා වෙදිතබ්බා।
bod:<b>තත්රා</b>ති <pb V=1.14/> දෙසකාලපරිදීපනං। තඤ්හි යං සමයං විහරති, තත්ර සමයෙ। යස්මිඤ්ච ආරාමෙ විහරති, තත්ර ආරාමෙති දීපෙති। භාසිතබ්බයුත්තෙ <pb M=1.13/> වා දෙසකාලෙ දීපෙති। න හි භගවා අයුත්තෙ දෙසෙ වා කාලෙ වා ධම්මං භාසති। “අකාලො ඛො තාව, බාහියා”තිආදි (උදා॰ 10) චෙත්ථ සාධකං। <b>ඛො</b>ති <pb P=1.17/> පදපූරණමත්තෙ අවධාරණෙ ආදිකාලත්ථෙ වා නිපාතො। <b>භගවා</b>ති ලොකගරුදීපනං। <b>භික්ඛූ</b>ති කථාසවනයුත්තපුග්ගලවචනං। අපි චෙත්ථ “භික්ඛකොති භික්ඛු, භික්ඛාචරියං අජ්ඣුපගතොති භික්ඛූ”තිආදිනා (පාරා॰ 45; විභ॰ 511) නයෙන වචනත්ථො වෙදිතබ්බො। <b>ආමන්තෙසී</b>ති ආලපි අභාසි සම්බොධෙසීති අයමෙත්ථ අත්ථො। අඤ්ඤත්ර පන ඤාපනෙපි හොති। යථාහ – “ආමන්තයාමි වො, භික්ඛවෙ, පටිවෙදයාමි වො, භික්ඛවෙ”ති। පක්කොසනෙපි। යථාහ – “එහි ත්වං, භික්ඛු, මම වචනෙන සාරිපුත්තං ආමන්තෙහී”ති (අ॰ නි॰ 9.11; සං॰ නි॰ 2.32)।
bod:<b>භික්ඛවො</b>ති ආමන්තනාකාරපරිදීපනං। තඤ්ච භික්ඛනසීලතාදිගුණයොගසිද්ධත්තා වුත්තං। භික්ඛනසීලතාගුණයුත්තොපි හි භික්ඛු, භික්ඛනධම්මතාගුණයුත්තොපි භික්ඛු, භික්ඛනෙ සාධුකාරිතාගුණයුත්තොපීති සද්දවිදූ මඤ්ඤන්ති। තෙන ච නෙසං භික්ඛනසීලතාදිගුණයොගසිද්ධෙන වචනෙන හීනාධිකජනසෙවිතං වුත්තිං පකාසෙන්තො උද්ධතදීනභාවනිග්ගහං කරොති। <b>භික්ඛවො</b>ති ඉමිනා කරුණාවිප්ඵාරසොම්මහදයනයනනිපාතපුබ්බඞ්ගමෙන වචනෙන තෙ අත්තනො මුඛාභිමුඛෙ කරොති। තෙනෙව ච කථෙතුකම්යතාදීපකෙන වචනෙන තෙසං සොතුකම්යතං ජනෙති। තෙනෙව ච සම්බොධනත්ථෙන සාධුකං සවනමනසිකාරෙපි තෙ නියොජෙති। සාධුකං සවනමනසිකාරායත්තා හි සාසනසම්පත්ති।
bod:අපරෙසුපි දෙවමනුස්සෙසු විජ්ජමානෙසු කස්මා භික්ඛූයෙව <pb P=1.18/> ආමන්තෙසීති චෙ? ජෙට්ඨසෙට්ඨාසන්නසදාසන්නිහිතභාවතො। සබ්බපරිසසාධාරණා හි භගවතො ධම්මදෙසනා। පරිසාය ච ජෙට්ඨා භික්ඛූ පඨමුප්පන්නත්තා, සෙට්ඨා අනගාරියභාවං ආදිං කත්වා සත්ථුචරියානුවිධායකත්තා සකලසාසනපටිග්ගාහකත්තා ච। ආසන්නා තෙ තත්ථ නිසින්නෙසු සත්ථුසන්තිකත්තා। සදාසන්නිහිතා සත්ථුසන්තිකාවචරත්තාති। අපිච තෙ ධම්මදෙසනාය භාජනං යථානුසිට්ඨං පටිපත්තිසබ්භාවතොතිපි තෙ එව ආමන්තෙසි।
bod:කිමත්ථං <pb M=1.14/> පන භගවා ධම්මං දෙසෙන්තො පඨමං භික්ඛූ ආමන්තෙසි, න ධම්මමෙව දෙසෙසීති? සතිජනනත්ථං। භික්ඛූ හි අඤ්ඤං චින්තෙන්තාපි වික්ඛිත්තචිත්තාපි ධම්මං පච්චවෙක්ඛන්තාපි කම්මට්ඨානං <pb V=1.15/> මනසිකරොන්තාපි නිසින්නා හොන්ති, තෙ අනාමන්තෙත්වා ධම්මෙ දෙසියමානෙ “අයං දෙසනා කිංනිදානා කිංපච්චයා කතමාය අට්ඨුප්පත්තියා දෙසිතා”ති සල්ලක්ඛෙතුං අසක්කොන්තා දුග්ගහිතං වා ගණ්හෙය්යුං, න වා ගණ්හෙය්යුං। තෙන නෙසං සතිජනනත්ථං භගවා පඨමං ආමන්තෙත්වා පච්ඡා ධම්මං දෙසෙති।
bod:<b>භදන්තෙ</b>ති ගාරවවචනමෙතං, සත්ථු පටිවචනදානං වා। අපි චෙත්ථ “භික්ඛවො”ති වදමානො භගවා තෙ භික්ඛූ ආලපති। “භදන්තෙ”ති වදමානා තෙ භගවන්තං පච්චාලපන්ති। තථා “භික්ඛවො”ති භගවා ආදිම්හි භාසති, “භදන්තෙ”ති තෙ පච්චාභාසන්ති। “භික්ඛවො”ති පටිවචනං දාපෙති, “භදන්තෙ”ති පටිවචනං දෙන්ති। <b>තෙ භික්ඛූ</b>ති යෙ භගවා ආමන්තෙසි, තෙ। <b>භගවතො පච්චස්සොසු</b>න්ති භගවතො ආමන්තනං පටිඅස්සොසුං, අභිමුඛා හුත්වා සුණිංසු සම්පටිච්ඡිංසු පටිග්ගහෙසුන්ති අත්ථො। <b>භගවා</b> <pb P=1.19/> <b>එතදවොචා</b>ති භගවා එතං ඉදානි වත්තබ්බං සකලං සුත්තං අවොච। එත්තාවතා ච යං ආයස්මතා ආනන්දෙන ඉමස්ස සුත්තස්ස සුඛාවගාහණත්ථං කාලදෙසදෙසකපරිසාපදෙසපටිමණ්ඩිතං නිදානං භාසිතං, තස්ස අත්ථවණ්ණනා සමත්තාති।
sub:රූපාදිවණ්ණනා
bod:ඉදානි <b>නාහං, භික්ඛවෙ, අඤ්ඤං එකරූපම්පි සමනුපස්සාමී</b>තිආදිනා නයෙන භගවතා නික්ඛිත්තස්ස සුත්තස්ස වණ්ණනාය ඔකාසො අනුප්පත්තො, සා පනෙසා සුත්තවණ්ණනා යස්මා සුත්තනික්ඛෙපං විචාරෙත්වාව වුච්චමානා පාකටා හොති, තස්මා සුත්තනික්ඛෙපවිචාරණා තාව වෙදිතබ්බා। චත්තාරො හි සුත්තනික්ඛෙපා අත්තජ්ඣාසයො පරජ්ඣාසයො පුච්ඡාවසිකො අට්ඨුප්පත්තිකොති। තත්ථ යානි සුත්තානි භගවා පරෙහි අනජ්ඣිට්ඨො කෙවලං අත්තනො අජ්ඣාසයෙනෙව කථෙසි, සෙය්යථිදං – ආකඞ්ඛෙය්යසුත්තං වත්ථසුත්තන්ති එවමාදීනි, තෙසං අත්තජ්ඣාසයො නික්ඛෙපො। යානි පන “පරිපක්කා ඛො රාහුලස්ස විමුත්තිපරිපාචනීයා ධම්මා, යංනූනාහං රාහුලං උත්තරි ආසවානං ඛයෙ විනෙය්ය”න්ති (සං॰ නි॰ 4.121; ම॰ නි॰ 3.416) එවං පරෙසං අජ්ඣාසයං ඛන්තිං මනං අභිනීහාරං බුජ්ඣනභාවඤ්ච ඔලොකෙත්වා පරජ්ඣාසයවසෙන කථිතානි, සෙය්යථිදං – රාහුලොවාදසුත්තං <pb M=1.15/> ධම්මචක්කප්පවත්තනන්ති එවමාදීනි, තෙසං පරජ්ඣාසයො නික්ඛෙපො। භගවන්තං පන උපසඞ්කමිත්වා තෙ තෙ දෙවමනුස්සා තථා තථා පඤ්හං පුච්ඡන්ති। එවං පුට්ඨෙන භගවතා යානි කථිතානි දෙවතාසංයුත්තබොජ්ඣඞ්ගසංයුත්තාදීනි, තෙසං පුච්ඡාවසිකො නික්ඛෙපො। යානි <pb V=1.16/> පන උප්පන්නං කාරණං පටිච්ච කථිතානි ධම්මදායාදසුත්තපුත්තමංසූපමාදීනි, තෙසං අට්ඨුප්පත්තිකො නික්ඛෙපො। එවමිමෙසු චතූසු නික්ඛෙපෙසු ඉමස්ස සුත්තස්ස පරජ්ඣාසයො <pb P=1.20/> නික්ඛෙපො। පරජ්ඣාසයවසෙන හෙතං නික්ඛිත්තං। කෙසං අජ්ඣාසයෙනාති? රූපගරුකානං පුරිසානං।
bod:තත්ථ <b>නාහං, භික්ඛවෙ</b>තිආදීසු නකාරො පටිසෙධත්ථො। <b>අහ</b>න්ති අත්තානං නිද්දිසති। <b>භික්ඛවෙ</b>ති භික්ඛූ ආලපති। <b>අඤ්ඤ</b>න්ති ඉදානි වත්තබ්බා ඉත්ථිරූපතො අඤ්ඤං। <b>එකරූපම්පී</b>ති එකම්පි රූපං। <b>සමනුපස්සාමී</b>ති ද්වෙ සමනුපස්සනා ඤාණසමනුපස්සනා ච දිට්ඨිසමනුපස්සනා ච। තත්ථ “අනිච්චතො සමනුපස්සති, නො නිච්චතො”ති (පටි॰ ම॰ 3.35) අයං <b>ඤාණසමනුපස්සනා</b> නාම। “රූපං අත්තතො සමනුපස්සතී”තිආදිකා (පටි॰ ම॰ 1.130) පන <b>දිට්ඨිසමනුපස්සනා</b> නාම। තාසු ඉධ ඤාණසමනුපස්සනා අධිප්පෙතා। ඉමස්ස පන පදස්ස නකාරෙන සම්බන්ධො වෙදිතබ්බො। ඉදං හි වුත්තං හොති – අහං, භික්ඛවෙ, සබ්බඤ්ඤුතඤ්ඤාණෙන ඔලොකෙන්තොපි අඤ්ඤං එකරූපම්පි න සමනුපස්සාමීති। <b>යං එවං පුරිසස්ස චිත්තං පරියාදාය තිට්ඨතී</b>ති යං රූපං රූපගරුකස්ස පුරිසස්ස චතුභූමකකුසලචිත්තං පරියාදියිත්වා ගණ්හිත්වා ඛෙපෙත්වා තිට්ඨති। “සබ්බං හත්ථිකායං පරියාදියිත්වා”තිආදීසු (සං॰ නි॰ 1.126) හි ගහණං පරියාදානං නාම। “අනිච්චසඤ්ඤා, භික්ඛවෙ, භාවිතා බහුලීකතා සබ්බං කාමරාගං පරියාදියතී”තිආදීසු (සං॰ නි॰ 3.102) ඛෙපනං। ඉධ උභයම්පි වට්ටති। තත්ථ ඉදං රූපං චතුභූමකකුසලචිත්තං ගණ්හන්තං න නීලුප්පලකලාපං පුරිසො විය හත්ථෙන ගණ්හාති, නාපි ඛෙපයමානං අග්ගි විය උද්ධනෙ උදකං සන්තාපෙත්වා ඛෙපෙති। උප්පත්තිඤ්චස්ස නිවාරයමානමෙව චතුභූමකම්පි කුසලචිත්තං ගණ්හාති <pb P=1.21/> චෙව ඛෙපෙති චාති වෙදිතබ්බං। තෙන වුත්තං – “පුරිසස්ස චිත්තං පරියාදාය තිට්ඨතී”ති।
bod:<b>යථයිද</b>න්ති යථා ඉදං। <b>ඉත්ථිරූප</b>න්ති ඉත්ථියා රූපං। තත්ථ “කිඤ්ච, භික්ඛවෙ, රූපං වදෙථ? රුප්පතීති ඛො, භික්ඛවෙ, තස්මා රූපන්ති වුච්චති। කෙන රුප්පති? සීතෙනපි රුප්පති උණ්හෙනපි රුප්පතී”ති (සං॰ නි॰ 3.79) සුත්තානුසාරෙන රූපස්ස <pb M=1.16/> වචනත්ථො චෙව සාමඤ්ඤලක්ඛණඤ්ච වෙදිතබ්බං। අයං පන රූපසද්දො ඛන්ධභවනිමිත්තපච්චයසරීරවණ්ණසණ්ඨානාදීසු අනෙකෙසු අත්ථෙසු වත්තති। අයඤ්හි “යං කිඤ්චි රූපං අතීතානාගතපච්චුප්පන්න”න්ති (විභ॰ 2; මහාව॰ 22) එත්ථ රූපක්ඛන්ධෙ වත්තති। “රූපූපපත්තියා මග්ගං භාවෙතී”ති (ධ॰ ස॰ 161; විභ॰ 624) එත්ථ රූපභවෙ। “අජ්ඣත්තං අරූපසඤ්ඤී බහිද්ධා <pb V=1.17/> රූපානි පස්සතී”ති (ධ॰ ස॰ 204-232 ආදයො) එත්ථ කසිණනිමිත්තෙ। “සරූපා, භික්ඛවෙ, උප්පජ්ජන්ති පාපකා අකුසලා ධම්මා නො අරූපා”ති (අ॰ නි॰ 2.83) එත්ථ පච්චයෙ। “ආකාසො පරිවාරිතො රූපන්තෙව සඞ්ඛං ගච්ඡතී”ති (ම॰ නි॰ 1.306) එත්ථ සරීරෙ। “චක්ඛුඤ්ච පටිච්ච රූපෙ ච උප්පජ්ජති චක්ඛුවිඤ්ඤාණ”න්ති (ම॰ නි॰ 1.400; 3.421) එත්ථ වණ්ණෙ। “රූපප්පමාණො රූපප්පසන්නො”ති (අ॰ නි॰ 4.65) එත්ථ සණ්ඨානෙ। ආදිසද්දෙන “පියරූපං සාතරූපං, අරසරූපො”තිආදීනිපි සඞ්ගණ්හිතබ්බානි। ඉධ පනෙස ඉත්ථියා චතුසමුට්ඨානෙ රූපායතනසඞ්ඛාතෙ වණ්ණෙ වත්තති। අපිච යො කොචි ඉත්ථියා නිවත්ථනිවාසනස්ස වා <pb P=1.22/> අලඞ්කාරස්ස වා ගන්ධවණ්ණකාදීනං වා පිළන්ධනමාලාදීනං වාති කායප්පටිබද්ධො ච වණ්ණො පුරිසස්ස චක්ඛුවිඤ්ඤාණස්ස ආරම්මණං හුත්වා උපකප්පති, සබ්බමෙතං ඉත්ථිරූපන්තෙව වෙදිතබ්බං। <b>ඉත්ථිරූපං, භික්ඛවෙ, පුරිසස්ස චිත්තං පරියාදාය තිට්ඨතී</b>ති ඉදං පුරිමස්සෙව දළ්හීකරණත්ථං වුත්තං। පුරිමං වා “යථයිදං, භික්ඛවෙ, ඉත්ථිරූප”න්ති එවං ඔපම්මවසෙන වුත්තං, ඉදං පරියාදානානුභාවදස්සනවසෙන।
bod:තත්රිදං ඉත්ථිරූපස්ස පරියාදානානුභාවෙ වත්ථු – මහාදාඨිකනාගරාජා කිර චෙතියගිරිම්හි අම්බත්ථලෙ මහාථූපං කාරාපෙත්වා ගිරිභණ්ඩපූජං නාම කත්වා කාලෙන කාලං ඔරොධගණපරිවුතො චෙතියගිරිං ගන්ත්වා භික්ඛුසඞ්ඝස්ස මහාදානං දෙති। බහූනං සන්නිපාතට්ඨානෙ නාම න සබ්බෙසං සති සූපට්ඨිතා හොති, රඤ්ඤො ච දමිළදෙවී නාම මහෙසී පඨමවයෙ ඨිතා දස්සනීයා පාසාදිකා। අථෙකො චිත්තත්ථෙරො නාම වුඩ්ඪපබ්බජිතො අසංවරනියාමෙන ඔලොකෙන්තො තස්සා රූපාරම්මණෙ නිමිත්තං ගහෙත්වා උම්මාදප්පත්තො විය ඨිතනිසින්නට්ඨානෙසු “හන්ද දමිළදෙවී, හන්ද දමිළදෙවී”ති වදන්තො <pb M=1.17/> විචරති। තතො පට්ඨාය චස්ස දහරසාමණෙරා උම්මත්තකචිත්තත්ථෙරොත්වෙව නාමං කත්වා වොහරිංසු। අථ සා දෙවී නචිරස්සෙව කාලමකාසි। භික්ඛුසඞ්ඝෙ සිවථිකදස්සනං ගන්ත්වා ආගතෙ දහරසාමණෙරා තස්ස සන්තිකං ගන්ත්වා එවමාහංසු – “භන්තෙ චිත්තත්ථෙර, යස්සත්ථාය ත්වං විලපසි, මයං තස්සා දෙවියා සිවථිකදස්සනං ගන්ත්වා ආගතා”ති। එවං වුත්තෙපි අස්සද්දහන්තො “යස්සා වා තස්සා වා තුම්හෙ සිවථිකදස්සනත්ථාය ගතා, මුඛං තුම්හාකං ධූමණ්ණ”න්ති <pb P=1.23/>। උම්මත්තකවචනමෙව අවොච। එවං උම්මත්තකචිත්තත්ථෙරස්ස චිත්තං පරියාදාය අට්ඨාසි ඉදං ඉත්ථිරූපං।
bod:අපරම්පි වත්ථු – සද්ධාතිස්සමහාරාජා කිර එකදිවසං ඔරොධගණපරිවුතො විහාරං ආගතො <pb V=1.18/>। එකො දහරො ලොහපාසාදද්වාරකොට්ඨකෙ ඨත්වා අසංවරෙ ඨිතො එකං ඉත්ථිං ඔලොකෙසි। සාපි ගමනං පච්ඡින්දිත්වා තං ඔලොකෙසි। උභොපි අබ්භන්තරෙ උට්ඨිතෙන රාගග්ගිනා ඩය්හිත්වා කාලමකංසු। එවං ඉත්ථිරූපං දහරස්ස චිත්තං පරියාදාය තිට්ඨති।
bod:අපරම්පි වත්ථු – කල්යාණියමහාවිහාරතො කිරෙකො දහරො උද්දෙසත්ථාය කාළදීඝවාපිගාමද්වාරවිහාරං ගන්ත්වා නිට්ඨිතුද්දෙසකිච්චො අත්ථකාමානං වචනං අග්ගහෙත්වා “ගතට්ඨානෙ දහරසාමණෙරෙහි පුට්ඨෙන ගාමස්ස නිවිට්ඨාකාරො කථෙතබ්බො භවිස්සතී”ති ගාමෙ පිණ්ඩාය චරන්තො විසභාගාරම්මණෙ නිමිත්තං ගහෙත්වා අත්තනො වසනට්ඨානං ගතො තාය නිවත්ථවත්ථං සඤ්ජානිත්වා “කහං, භන්තෙ, ඉදං ලද්ධ”න්ති පුච්ඡන්තො තස්සා මතභාවං ඤත්වා “එවරූපා නාම ඉත්ථී මං නිස්සාය මතා”ති චින්තෙන්තො අන්තොඋට්ඨිතෙන රාගග්ගිනා ඩය්හිත්වා ජීවිතක්ඛයං පාපුණි। එවම්පි ඉදං ඉත්ථිරූපං පුරිසස්ස චිත්තං පරියාදාය තිට්ඨතීති වෙදිතබ්බං।
bod:2:දුතියාදීනි සද්දගරුකාදීනං ආසයවසෙන වුත්තානි। තෙසු <b>ඉත්ථිසද්දො</b>ති ඉත්ථියා චිත්තසමුට්ඨානො කථිතගීතවාදිතසද්දො। අපිච ඉත්ථියා නිවත්ථනිවාසනස්සාපි අලඞ්කතාලඞ්කාරස්සාපි ඉත්ථිපයොගනිප්ඵාදිතො වීණාසඞ්ඛපණවාදිසද්දොපි ඉත්ථිසද්දොත්වෙව වෙදිතබ්බො। සබ්බොපි හෙසො පුරිසස්ස චිත්තං පරියාදාය තිට්ඨති।
bod:තත්ථ <pb M=1.18/> <pb P=1.24/> සුවණ්ණකක්කටකසුවණ්ණමොරදහරභික්ඛුආදීනං වත්ථූනි වෙදිතබ්බානි। පබ්බතන්තරං කිර නිස්සාය මහන්තං හත්ථිනාගකුලං වසති। අවිදූරට්ඨානෙ චස්ස මහාපරිභොගසරො අත්ථි, තස්මිං කායූපපන්නො සුවණ්ණකක්කටකො අත්ථි। සො තං සරං ඔතිණ්ණොතිණ්ණෙ සණ්ඩාසෙන විය අළෙහි පාදෙ ගහෙත්වා අත්තනො වසං නෙත්වා මාරෙති। තස්ස ඔතාරාපෙක්ඛා හත්ථිනාගා එකං මහාහත්ථිං ජෙට්ඨකං කත්වා විචරන්ති। සො එකදිවසං තං හත්ථිනාගං ගණ්හි। ථාමසතිසම්පන්නො හත්ථිනාගො චින්තෙසි – “සචාහං භීතරවං රවිස්සාමි, සබ්බෙ යථාරුචියා අකීළිත්වා පලායිස්සන්තී”ති නිච්චලොව අට්ඨාසි। අථ සබ්බෙසං උත්තිණ්ණභාවං ඤත්වා තෙන ගහිතභාවං අත්තනො භරියං ජානාපෙතුං විරවිත්වා එවමාහ –
gax:“සිඞ්ගීමිගො ආයතචක්ඛුනෙත්තො,
gax:අට්ඨිත්තචො වාරිසයො අලොමො।
gax:තෙනාභිභූතො <pb V=1.19/> කපණං රුදාමි,
gae:මා හෙව මං පාණසමං ජහෙය්යා”ති॥ (ජා॰ 1.3.49)।
bod:සා තං සුත්වා සාමිකස්ස ගහිතභාවං ඤත්වා තං තම්හා භයා මොචෙතුං හත්ථිනා ච කුළීරෙන ච සද්ධිං සල්ලපන්තී එවමාහ –
gax:“අය්ය න තං ජහිස්සාමි, කුඤ්ජරං සට්ඨිහායනං।
gae:පථබ්යා චාතුරන්තාය, සුප්පියො හොසි මෙ තුවං॥
gax:“යෙ කුළීරා සමුද්දස්මිං, ගඞ්ගාය යමුනාය ච।
gae:තෙසං ත්වං වාරිජො සෙට්ඨො, මුඤ්ච රොදන්තියා පති”න්ති॥ (ජා॰ 1.3.50-51)।
bod:කුළීරො සහ ඉත්ථිසද්දස්සවනෙන ගහණං සිථිලමකාසි। අථ හත්ථිනාගො “අයමෙවෙතස්ස ඔකාසො”ති එකං පාදං ගහිතාකාරෙනෙව ඨපෙත්වා දුතියං උක්ඛිපිත්වා තං <pb P=1.25/> පිට්ඨිකපාලෙ අක්කමිත්වා විචුණ්ණිකං කත්වා ථොකං ආකඩ්ඪිත්වා තීරෙ ඛිපි। අථ නං සබ්බහත්ථිනො සන්නිපතිත්වා “අම්හාකං වෙරී”ති විචුණ්ණයිංසු। එවං තාව ඉත්ථිසද්දො සුවණ්ණකක්කටකස්ස චිත්තං පරියාදියිත්වා තිට්ඨති।
bod:සුවණ්ණමොරොපි <pb M=1.19/> හිමවන්තං අනුපවිසිත්වා මහන්තං පබ්බතගහනං නිස්සාය වසන්තො නිච්චකාලං සූරියස්ස උදයකාලෙ සූරියමණ්ඩලං උල්ලොකෙත්වා අත්තනො රක්ඛං කරොන්තො එවං වදති –
gax:“උදෙතයං චක්ඛුමා එකරාජා,
gax:හරිස්සවණ්ණො පථවිප්පභාසො।
gax:තං තං නමස්සාමි හරිස්සවණ්ණං පථවිප්පභාසං,
gae:තයාජ්ජ ගුත්තා විහරෙමු දිවසං॥
gax:“යෙ බ්රාහ්මණා වෙදගූ සබ්බධම්මෙ,
gax:තෙ මෙ නමො තෙ ච මං පාලයන්තු।
gax:නමත්ථු <pb V=1.20/> බුද්ධානං නමත්ථු බොධියා,
gax:නමො විමුත්තානං නමො විමුත්තියා।
gax:ඉමං සො පරිත්තං කත්වා,
gae:මොරො චරති එසනා”ති॥ (ජා॰ 1.2.17)।
bod:සො දිවසං ගොචරං ගහෙත්වා සායන්හසමයෙ වසනට්ඨානං පවිසන්තො අත්ථඞ්ගතං සූරියමණ්ඩලං ඔලොකෙත්වාපි ඉමං ගාථං වදති –
gax:“අපෙතයං චක්ඛුමා එකරාජා,
gax:හරිස්සවණ්ණො පථවිප්පභාසො।
gax:තං තං නමස්සාමි හරිස්සවණ්ණං පථවිප්පභාසං,
gae:තයාජ්ජ ගුත්තා විහරෙමු රත්තිං॥
gax:“යෙ බ්රාහ්මණා වෙදගූ සබ්බධම්මෙ,
gax:තෙ මෙ නමො තෙ ච මං පාලයන්තු।
gax:නමත්ථු බුද්ධානං නමත්ථු බොධියා,
gax:නමො විමුත්තානං නමො විමුත්තියා।
gax:ඉමං සො පරිත්තං කත්වා,
gae:මොරො වාසමකප්පයී”ති॥ (ජා॰ 1.2.18)।
bod:ඉමිනා <pb P=1.26/> නියාමෙන සත්ත වස්සසතානි වීතිනාමෙත්වා එකදිවසං පරිත්තකම්මතො පුරෙතරමෙව මොරකුක්කුටිකාය සද්දං සුත්වා පරිත්තකම්මං අසරිත්වා රඤ්ඤා පෙසිතස්ස ලුද්දකස්ස වසං උපගතො। එවං ඉත්ථිසද්දො සුවණ්ණමොරස්ස චිත්තං පරියාදියිත්වා තිට්ඨතීති। ඡාතපබ්බතවාසී දහරො පන සුධාමුණ්ඩකවාසී දහරො ච ඉත්ථිසද්දං සුත්වා අනයබ්යසනං පත්තාති।
bod:3:තතියෙ <pb M=1.20/> <b>ඉත්ථිගන්ධො</b>ති ඉත්ථියා චතුසමුට්ඨානිකං ගන්ධායතනං। ස්වායං ඉත්ථියා සරීරගන්ධො දුග්ගන්ධො හොති, කායාරුළ්හො පන ආගන්තුකඅනුලෙපනාදිගන්ධො ඉධ අධිප්පෙතො। එකච්චා හි ඉත්ථී අස්සගන්ධිනී හොති, එකච්චා මෙණ්ඩකගන්ධිනී, එකච්චා සෙදගන්ධිනී, එකච්චා සොණිතගන්ධිනී <pb V=1.21/>। එකච්චො අන්ධබාලො එවරූපායපි ඉත්ථියා රජ්ජතෙව। චක්කවත්තිනො පන ඉත්ථිරතනස්ස කායතො චන්දනගන්ධො වායති, මුඛතො ච උප්පලගන්ධො। අයං න සබ්බාසං හොති, ආගන්තුකඅනුලෙපනාදිගන්ධොව ඉධ අධිප්පෙතො। තිරච්ඡානගතා පන හත්ථිඅස්සගොණාදයො තිරච්ඡානගතානං සජාතිඉත්ථීනං උතුගන්ධෙන යොජනද්වියොජනතියොජනචතුයොජනම්පි ගච්ඡන්ති। ඉත්ථිකායෙ ගන්ධො වා හොතු ඉත්ථියා නිවත්ථනිවාසනඅනුලිත්තාලෙපනපිළන්ධමාලාදිගන්ධො වා, සබ්බොපි ඉත්ථිගන්ධොත්වෙව වෙදිතබ්බො।
bod:4:චතුත්ථෙ <b>ඉත්ථිරසො</b>ති ඉත්ථියා චතුසමුට්ඨානිකං රසායතනං। තිපිටකචූළනාගචූළාභයත්ථෙරා පන “ස්වායං ඉත්ථියා කිංකාරපටිස්සාවිතාදිවසෙන සවනරසො චෙව පරිභොගරසො ච, අයං ඉත්ථිරසො”ති වදන්ති। කිං තෙන? යො පනායං ඉත්ථියා ඔට්ඨමංසසම්මක්ඛනඛෙළාදිරසොපි <pb P=1.27/>, සාමිකස්ස දින්නයාගුභත්තාදීනං රසොපි, සබ්බො සො ඉත්ථිරසොත්වෙව වෙදිතබ්බො। අනෙකෙ හි සත්තා අත්තනො මාතුගාමෙන යංකිඤ්චි සහත්ථා දින්නමෙව මධුරන්ති ගහෙත්වා අනයබ්යසනං පත්තාති।
bod:5:පඤ්චමෙ <b>ඉත්ථිඵොට්ඨබ්බො</b>ති ඉත්ථියා කායසම්ඵස්සො, ඉත්ථිසරීරාරුළ්හානං වත්ථාලඞ්කාරමාලාදීනම්පි ඵස්සො ඉත්ථිඵොට්ඨබ්බොත්වෙව වෙදිතබ්බො। සබ්බොපෙස පුරිසස්ස චිත්තං පරියාදියති මහාචෙතියඞ්ගණෙ ගණසජ්ඣායං ගණ්හන්තස්ස දහරභික්ඛුනො විසභාගාරම්මණඵස්සො වියාති।
bod:ඉති සත්ථා සත්තානං ආසයානුසයවසෙන රූපාදීසු එකෙකං ගහෙත්වා අඤ්ඤං ඊදිසං න පස්සාමීති ආහ। යථා හි රූපගරුකස්ස පුරිසස්ස ඉත්ථිරූපං චිත්තුප්පාදං ගමෙති පලිබුන්ධති බජ්ඣාපෙති බද්ධාපෙති මොහෙති සංමොහෙති, න තථා සෙසා සද්දාදයො। යථා ච සද්දාදිගරුකානං සද්දාදයො, න තථා රූපාදීනි ආරම්මණානි। එකච්චස්ස ච රූපාදීසු එකමෙවාරම්මණං චිත්තං පරියාදියති, එකච්චස්ස ද්වෙපි තීණිපි චත්තාරිපි පඤ්චපි। ඉති ඉමෙ <pb M=1.21/> පඤ්ච සුත්තන්තා පඤ්චගරුකවසෙන කථිතා, න පඤ්චගරුකජාතකවසෙන। <b>පඤ්චගරුකජාතකං</b> පන සක්ඛිභාවත්ථාය ආහරිත්වා කථෙතබ්බං। තත්ර හි අමනුස්සෙහි කන්තාරමජ්ඣෙ කතාය ආපණාදිවිචාරණාය මහාපුරිසස්ස පඤ්චසු සහායෙසු රූපගරුකො රූපාරම්මණෙ බජ්ඣිත්වා අනයබ්යසනං පත්තො, සද්දාදිගරුකා <pb V=1.22/> සද්දාරම්මණාදීසු। ඉති තං සක්ඛිභාවත්ථාය ආහරිත්වා කථෙතබ්බං। ඉමෙ පන පඤ්ච සුත්තන්තා පඤ්චගරුකවසෙනෙව කථිතා।
bod:6:යස්මා ච න කෙවලං පුරිසායෙව පඤ්චගරුකා හොන්ති, ඉත්ථියොපි හොන්තියෙව, තස්මා තාසම්පි වසෙන පුන පඤ්ච සුත්තන්තෙ කථෙසි। තෙසම්පි අත්ථො වුත්තනයෙනෙව වෙදිතබ්බො। වත්ථූසුපි පඨමසුත්තෙ ලොහපාසාදද්වාරෙ ඨිතං දහරං ඔලොකෙත්වා මතාය රාජොරොධාය වත්ථු වෙදිතබ්බං। තං හෙට්ඨා විත්ථාරිතමෙව।
bod:7:දුතියසුත්තෙ බාරාණසියං රූපූපජීවිනො මාතුගාමස්ස වත්ථු වෙදිතබ්බං। ගුත්තිලවීණාවාදකො <pb P=1.28/> කිරෙකිස්සා ඉත්ථියා සහස්සං පහිණි, සා තං උප්පණ්ඩෙත්වා ගණ්හිතුං න ඉච්ඡි। සො “කරිස්සාමෙත්ථ කත්තබ්බ”න්ති සායන්හකාලසමනන්තරෙ අලඞ්කතපටියත්තො තස්සා ගෙහස්ස අභිමුඛට්ඨානෙ අඤ්ඤස්මිං ගෙහද්වාරෙ නිසින්නො වීණාය තන්තියො සමෙ ගුණෙ පතිට්ඨාපෙත්වා තන්තිස්සරෙන ගීතස්සරං අනතික්කමන්තො ගායි। සා ඉත්ථී තස්ස ගීතසද්දං සුත්වා ද්වාරන්ති සඤ්ඤාය “විවටවාතපානෙන තස්ස සන්තිකං ගමිස්සාමී”ති ආකාසෙයෙව ජීවිතක්ඛයං පත්තා।
bod:8:තතියසුත්තෙ චක්කවත්තිරඤ්ඤො කායතො චන්දනගන්ධො වායති, මුඛතො ච උප්පලගන්ධොති ඉදං ආහරිතබ්බං। ඉදං චෙත්ථ වත්ථු වෙදිතබ්බං। සාවත්ථියං කිරෙකිස්සා කුටුම්බිකධීතාය සාමිකො සත්ථු ධම්මදෙසනං සුත්වා, “න සක්කා මයා අයං ධම්මො ගිහිභූතෙන පූරෙතු”න්ති අඤ්ඤතරස්ස පිණ්ඩපාතිකත්ථෙරස්ස සන්තිකෙ පබ්බජි। අථස්ස භරියං “අස්සාමිකා අය”න්ති ඤත්වා රාජා පසෙනදිකොසලො අන්තෙපුරං ආහරාපෙත්වා එකදිවසං එකං නීලුප්පලකලාපං ආදාය අන්තෙපුරං පවිට්ඨො එකෙකිස්සා එකෙකං නීලුප්පලං දාපෙසි। පුප්ඵෙසු භාජියමානෙසු තස්සා ඉත්ථියා ද්වෙ හත්ථං <pb M=1.22/> පත්තානි। සා පහට්ඨාකාරං දස්සෙත්වා උපසිඞ්ඝිත්වා පරොදි। රාජා තස්සා උභයාකාරං දිස්වා තං පක්කොසාපෙත්වා පුච්ඡි। සා අත්තනො පහට්ඨකාරණඤ්ච රොදනකාරණඤ්ච කථෙසි। යාවතතියං කථිතෙපි රාජා අස්සද්දහන්තො පුනදිවසෙ සකලරාජනිවෙසනෙ සබ්බමාලාවිලෙපනාදිසුගන්ධගන්ධං හරාපෙත්වා බුද්ධප්පමුඛස්ස භික්ඛුසඞ්ඝස්ස ආසනානි පඤ්ඤාපෙත්වා බුද්ධප්පමුඛස්ස භික්ඛුසඞ්ඝස්ස මහාදානං දත්වා භත්තකිච්චපරියොසානෙ තං ඉත්ථිං “කතරො තෙ ථෙරො”ති පුච්ඡිත්වා, “අය”න්ති වුත්තෙ ඤත්වා සත්ථාරං වන්දිත්වා, “භන්තෙ, තුම්හෙහි සද්ධිං භික්ඛුසඞ්ඝො ගච්ඡතු, අම්හාකං අසුකත්ථෙරො අනුමොදනං කරිස්සතී”ති ආහ। සත්ථා තං භික්ඛුං ඨපෙත්වා විහාරං ගතො। ථෙරෙ අනුමොදනං <pb V=1.23/> වත්තුං ආරද්ධමත්තෙ සකලං රාජනිවෙසනං ගන්ධපූරං විය ජාතං। රාජා <pb P=1.29/> “සච්චමෙවෙසා ආහා”ති පසීදිත්වා පුනදිවසෙ සත්ථාරං තං කාරණං පුච්ඡි। සත්ථා “අයං අතීතෙ ධම්මකථං සුණන්තො ‘සාධු සාධූ’ති සාධුකාරං පවත්තෙන්තො සක්කච්චං අස්සොසි, තම්මූලකො තෙන මහාරාජ අයමානිසංසො ලද්ධො”ති ආචික්ඛි।
gax:“සද්ධම්මදෙසනාකාලෙ, සාධු සාධූති භාසතො।
gae:මුඛතො ජායතෙ ගන්ධො, උප්පලංව යථොදකෙ”ති॥
bod:සෙසං සබ්බත්ථ උත්තානමෙවාති। ඉමස්මිං වග්ගෙ වට්ටමෙව කථිතං।
cen:රූපාදිවග්ගවණ්ණනා।
