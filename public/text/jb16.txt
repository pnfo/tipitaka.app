cha:16:පියවග්ගො
sub:1:තයොජනපබ්බජිතවත්ථු
bod:<b>අයොගෙ</b>ති <pb V=2.159/> <pb M=2.178/> <pb P=3.273/> ඉමං ධම්මදෙසනං සත්ථා ජෙතවනෙ විහරන්තො තයො පබ්බජිතෙ ආරබ්භ කථෙසි।
bod:සාවත්ථියං කිර එකස්මිං කුලෙ මාතාපිතූනං එකපුත්තකො අහොසි පියො මනාපො। සො එකදිවසං ගෙහෙ නිමන්තිතානං භික්ඛූනං අනුමොදනං කරොන්තානං ධම්මකථං සුත්වා පබ්බජිතුකාමො හුත්වා මාතාපිතරො පබ්බජ්ජං යාචි। තෙ නානුජානිංසු। තස්ස එතදහොසි – “අහං මාතාපිතූනං අපස්සන්තානංයෙව බහි ගන්ත්වා පබ්බජිස්සාමී”ති। අථස්ස පිතා බහි නික්ඛමන්තො “ඉමං රක්ඛෙය්යාසී”ති මාතරං පටිච්ඡාපෙසි, මාතා බහි නික්ඛමන්තී පිතරං පටිච්ඡාපෙසි। අථස්ස එකදිවසං පිතරි බහි ගතෙ මාතා “පුත්තං රක්ඛිස්සාමී”ති එකං ද්වාරබාහං නිස්සාය එකං පාදෙහි උප්පීළෙත්වා ඡමාය නිසින්නා සුත්තං කන්තති। සො “ඉමං වඤ්චෙත්වා ගමිස්සාමී”ති චින්තෙත්වා, “අම්ම, ථොකං තාව අපෙහි, සරීරවලඤ්ජං කරිස්සාමී”ති වත්වා තාය පාදෙ සමිඤ්ජිතෙ නික්ඛමිත්වා වෙගෙන විහාරං ගන්ත්වා භික්ඛූ උපසඞ්කමිත්වා “පබ්බාජෙථ මං, භන්තෙ”ති <pb P=3.274/> යාචිත්වා තෙසං සන්තිකෙ පබ්බජි।
bod:අථස්ස පිතා ආගන්ත්වා මාතරං පුච්ඡි – “කහං මෙ පුත්තො”ති? “සාමි, ඉමස්මිං පදෙසෙ අහොසී”ති। සො “කහං නු ඛො මෙ පුත්තො”ති ඔලොකෙන්තො තං අදිස්වා “විහාරං ගතො භවිස්සතී”ති විහාරං ගන්ත්වා පුත්තං පබ්බජිතං දිස්වා කන්දිත්වා රොදිත්වා, “තාත, කිං මං නාසෙසී”ති වත්වා “මම පුත්තෙ පබ්බජිතෙ අහං ඉදානි ගෙහෙ කිං කරිස්සාමී”ති සයම්පි භික්ඛූ යාචිත්වා පබ්බජි। අථස්ස මාතාපි “කිං නු ඛො මෙ පුත්තො ච පති ච චිරායන්ති, කච්චි විහාරං ගන්ත්වා පබ්බජිතා”ති තෙ ඔලොකෙන්තී විහාරං ගන්ත්වා උභොපි පබ්බජිතෙ දිස්වා “ඉමෙසං පබ්බජිතකාලෙ මම ගෙහෙන කො අත්ථො”ති සයම්පි භික්ඛුනිඋපස්සයං ගන්ත්වා පබ්බජි। තෙ පබ්බජිත්වාපි විනා භවිතුං න සක්කොන්ති, විහාරෙපි භික්ඛුනිඋපස්සයෙපි එකතොව නිසීදිත්වා සල්ලපන්තා දිවසං වීතිනාමෙන්ති। තෙන භික්ඛූපි භික්ඛූනියොපි උබ්බාළ්හා හොන්ති।
bod:අථෙකදිවසං <pb V=2.160/> <pb M=2.179/> භික්ඛූ නෙසං කිරියං සත්ථුං ආරොචෙසුං। සත්ථා තෙ පක්කොසාපෙත්වා “සච්චං කිර තුම්හෙ එවං කරොථා”ති පුච්ඡිත්වා “සච්ච”න්ති වුත්තෙ “කස්මා එවං කරොථ? න හි එස පබ්බජිතානං යොගො”ති। “භන්තෙ, විනා භවිතුං න සක්කොමා”ති। “පබ්බජිතකාලතො පට්ඨාය එවං කරණං අයුත්තං। පියානඤ්හි අදස්සනං, අප්පියානඤ්ච දස්සනං දුක්ඛමෙව। තස්මා සත්තෙසු ච සඞ්ඛාරෙසු ච කඤ්චි පියං වා අප්පියං වා කාතුං න වට්ටතී”ති වත්වා ඉමා ගාථා අභාසි –
gax:209:“අයොගෙ යුඤ්ජමත්තානං, යොගස්මිඤ්ච අයොජයං।
gae:අත්ථං හිත්වා පියග්ගාහී, පිහෙතත්තානුයොගිනං॥
gax:210:“මා <pb P=3.275/> පියෙහි සමාගඤ්ඡි, අප්පියෙහි කුදාචනං।
gae:පියානං අදස්සනං දුක්ඛං, අප්පියානඤ්ච දස්සනං॥
gax:211:“තස්මා පියං න කයිරාථ, පියාපායො හි පාපකො।
gae:ගන්ථා තෙසං න විජ්ජන්ති, යෙසං නත්ථි පියාප්පිය”න්ති॥
bod:තත්ථ <b>අයොගෙ</b>ති අයුඤ්ජිතබ්බෙ අයොනිසොමනසිකාරෙ। වෙසියාගොචරාදිභෙදස්ස හි ඡබ්බිධස්ස අගොචරස්ස සෙවනං ඉධ අයොනිසොමනසිකාරො නාම, තස්මිං අයොනිසොමනසිකාරෙ අත්තානං යුඤ්ජන්තොති අත්ථො। <b>යොගස්මි</b>න්ති තබ්බිපරීතෙ ච යොනිසොමනසිකාරෙ අයුඤ්ජන්තොති අත්ථො। <b>අත්ථං හිත්වා</b>ති පබ්බජිතකාලතො පට්ඨාය අධිසීලාදිසික්ඛත්තයං අත්ථො නාම, තං අත්ථං හිත්වා। <b>පියග්ගාහී</b>ති පඤ්චකාමගුණසඞ්ඛාතං පියමෙව ගණ්හන්තො। <b>පිහෙතත්තානුයොගින</b>න්ති තාය පටිපත්තියා සාසනතො චුතො ගිහිභාවං පත්වා පච්ඡා යෙ අත්තානුයොගං අනුයුත්තා සීලාදීනි සම්පාදෙත්වා දෙවමනුස්සානං සන්තිකා සක්කාරං ලභන්ති, තෙසං පිහෙති, “අහො වතාහම්පි එවරූපො අස්ස”න්ති ඉච්ඡතීති අත්ථො।
bod:<b>මා පියෙහී</b>ති පියෙහි සත්තෙහි වා සඞ්ඛාරෙහි වා කුදාචනං එකක්ඛණෙපි න සමාගච්ඡෙය්ය, තථා අප්පියෙහි। කිං කාරණා? පියා නඤ්හි වියොගවසෙන අදස්සනං අප්පියානඤ්ච උපසඞ්කමනවසෙන දස්සනං නාම දුක්ඛං। <b>තස්මා</b>ති යස්මා ඉදං උභයම්පි දුක්ඛං, තස්මා කඤ්චි සත්තං වා සඞ්ඛාරං වා පියං නාම න කරෙය්ය। <b>පියාපායො හී</b>ති පියෙහි <pb P=3.276/> අපායො වියොගො <pb M=2.180/>। <b>පාපකො</b>ති ලාමකො। <b>ගන්ථා තෙසං න විජ්ජන්තී</b>ති යෙසං පියං නත්ථි, තෙසං අභිජ්ඣාකායගන්ථො <pb V=2.161/> පහීයති। යෙසං අප්පියං නත්ථි, තෙසං බ්යාපාදො කායගන්ථො। තෙසු පන ද්වීසු පහීනෙසු සෙසගන්ථා පහීනා හොන්ති। තස්මා පියං වා අප්පියං වා න කත්තබ්බන්ති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති। තෙන පන තයො ජනා “මයං විනා භවිතුං න සක්කොමා”ති විබ්භමිත්වා ගෙහමෙව අගමිංසූති।
cen:තයොජනපබ්බජිතවත්ථු පඨමං।
sub:2:අඤ්ඤතරකුටුම්බිකවත්ථු
bod:<b>පියතො ජායතී</b>ති ඉමං ධම්මදෙසනං සත්ථා ජෙතවනෙ විහරන්තො අඤ්ඤතරං කුටුම්බිකං ආරබ්භ කථෙසි।
bod:සො හි අත්තනො පුත්තෙ කාලකතෙ පුත්තසොකාභිභූතො ආළාහනං ගන්ත්වා රොදති, පුත්තසොකං සන්ධාරෙතුං න සක්කොති। සත්ථා පච්චූසකාලෙ ලොකං වොලොකෙන්තො තස්ස සොතාපත්තිමග්ගස්සූපනිස්සයං දිස්වා පිණ්ඩපාතපටික්කන්තො එකං පච්ඡාසමණං ගහෙත්වා තස්ස ගෙහද්වාරං අගමාසි। සො සත්ථු ආගතභාවං සුත්වා “මයා සද්ධිං පටිසන්ථාරං කාතුකාමො භවිස්සතී”ති සත්ථාරං පවෙසෙත්වා ගෙහමජ්ඣෙ ආසනං පඤ්ඤාපෙත්වා සත්ථරි නිසින්නෙ ආගන්ත්වා එකමන්තං නිසීදි। අථ නං සත්ථා “කිං නු ඛො, උපාසක, දුක්ඛිතොසී”ති පුච්ඡිත්වා තෙන පුත්තවියොගදුක්ඛෙ ආරොචිතෙ, “උපාසක, මා චින්තයි, ඉදං මරණං නාම න එකස්මිංයෙව <pb P=3.277/> ඨානෙ, න ච එකස්සෙව හොති, යාවතා පන භවුප්පත්ති නාම අත්ථි, සබ්බසත්තානං හොතියෙව। එකසඞ්ඛාරොපි නිච්චො නාම නත්ථි। තස්මා ‘මරණධම්මං මතං, භිජ්ජනධම්මං භින්න’න්ති යොනිසො පච්චවෙක්ඛිතබ්බං, න සොචිතබ්බං। පොරාණපණ්ඩිතාපි හි පුත්තස්ස මතකාලෙ ‘මරණධම්මං මතං, භිජ්ජනධම්මං භින්න’න්ති සොකං අකත්වා මරණස්සතිමෙව භාවයිංසූ”ති වත්වා, “භන්තෙ, කෙ එවමකංසු, කදා ච අකංසු, ආචික්ඛථ මෙ”ති යාචිතො තස්සත්ථස්ස පකාසනත්ථං අතීතං ආහරිත්වා –
gax:“උරගොව <pb M=2.181/> තචං ජිණ්ණං, හිත්වා ගච්ඡති සං තනුං।
gae:එවං සරීරෙ නිබ්භොගෙ, පෙතෙ කාලකතෙ සති॥
gax:“ඩය්හමානො <pb V=2.162/> න ජානාති, ඤාතීනං පරිදෙවිතං।
gae:තස්මා එතං න සොචාමි, ගතො සො තස්ස යා ගතී”ති॥ (ජා॰ 1.5.19-20) –
uni:ඉමං පඤ්චකනිපාතෙ <b>උරගජාතකං</b> විත්ථාරෙත්වා “එවං පුබ්බෙ පණ්ඩිතා පියපුත්තෙ කාලකතෙ යථා එතරහි ත්වං කම්මන්තෙ විස්සජ්ජෙත්වා නිරාහාරො රොදන්තො විචරසි, තථා අවිචරිත්වා මරණස්සතිභාවනාබලෙන සොකං අකත්වා ආහාරං පරිභුඤ්ජිංසු, කම්මන්තඤ්ච අධිට්ඨහිංසු <pb P=3.278/>। තස්මා ‘පියපුත්තො මෙ කාලකතො’ති මා චින්තයි। උප්පජ්ජමානො හි සොකො වා භයං වා පියමෙව නිස්සාය උප්පජ්ජතී”ති වත්වා ඉමං ගාථමාහ –
gax:212:“පියතො ජායතී සොකො, පියතො ජායතී භයං।
gae:පියතො විප්පමුත්තස්ස, නත්ථි සොකො කුතො භය”න්ති॥
bod:තත්ථ <b>පියතො</b>ති වට්ටමූලකො හි සොකො වා භයං වා උප්පජ්ජමානං පියමෙව සත්තං වා සඞ්ඛාරං වා නිස්සාය උප්පජ්ජති, තතො පන විප්පමුත්තස්ස උභයම්පෙතං නත්ථීති අත්ථො।
bod:දෙසනාවසානෙ කුටුම්බිකො සොතාපත්තිඵලෙ පතිට්ඨහි, සම්පත්තානම්පි සාත්ථිකා ධම්මදෙසනා අහොසීති।
cen:අඤ්ඤතරකුටුම්බිකවත්ථු දුතියං।
sub:3:විසාඛාවත්ථු
bod:<b>පෙමතො ජායතී</b>ති ඉමං ධම්මදෙසනං සත්ථා ජෙතවනෙ විහරන්තො විසාඛං උපාසිකං ආරබ්භ කථෙසි।
bod:සා කිර පුත්තස්ස ධීතරං සුදත්තං නාම කුමාරිකං අත්තනො ඨානෙ ඨපෙත්වා ගෙහෙ භික්ඛුසඞ්ඝස්ස වෙය්යාවච්චං කාරෙසි। සා අපරෙන සමයෙන කාලමකාසි। සා තස්සා සරීරනික්ඛෙපං කාරෙත්වා සොකං සන්ධාරෙතුං අසක්කොන්තී දුක්ඛිනී දුම්මනා සත්ථු සන්තිකං ගන්ත්වා වන්දිත්වා එකමන්තං <pb M=2.182/> නිසීදි। අථ නං සත්ථා “කිං නු ඛො ත්වං, විසාඛෙ, දුක්ඛිනී දුම්මනා අස්සුමුඛා <pb V=2.163/> රොදමානා නිසින්නා”ති <pb P=3.279/> ආහ। සා තමත්ථං ආරොචෙත්වා “පියා මෙ, භන්තෙ, සා කුමාරිකා වත්තසම්පන්නා, ඉදානි තථාරූපං න පස්සාමී”ති ආහ। “කිත්තකා පන, විසාඛෙ, සාවත්ථියං මනුස්සා”ති? “භන්තෙ, තුම්හෙහියෙව මෙ කථිතං සත්ත ජනකොටියො”ති। “සචෙ පනායං එත්තකො ජනො තව නත්තාය සදිසො භවෙය්ය, ඉච්ඡෙය්යාසි න”න්ති? “ආම, භන්තෙ”ති। “කති පන ජනා සාවත්ථියං දෙවසිකං කාලං කරොන්තී”ති? “බහූ, භන්තෙ”ති। “නනු එවං, භන්තෙ, තව අසොචනකාලො න භවෙය්ය, රත්තින්දිවං රොදන්තීයෙව විචරෙය්යාසී”ති। “හොතු, භන්තෙ, ඤාතං මයා”ති। අථ නං සත්ථා “තෙන හි මා සොචි, සොකො වා භයං වා පෙමතොව ජායතී”ති වත්වා ඉමං ගාථමාහ –
gax:213:“පෙමතො ජායතී සොකො, පෙමතො ජායතී භයං।
gae:පෙමතො විප්පමුත්තස්ස, නත්ථි සොකො කුතො භය”න්ති॥
bod:තත්ථ <b>පෙමතො</b>ති පුත්තධීතාදීසු කතං පෙමමෙව නිස්සාය සොකො ජායතීති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:විසාඛාවත්ථු තතියං।
sub:4:ලිච්ඡවීවත්ථු
bod:<b>රතියා ජායතී</b>ති ඉමං ධම්මදෙසනං සත්ථා වෙසාලිං නිස්සාය කූටාගාරසාලායං විහරන්තො ලිච්ඡවී ආරබ්භ කථෙසි।
bod:තෙ <pb P=3.280/> කිර එකස්මිං ඡණදිවසෙ අඤ්ඤමඤ්ඤං අසදිසෙහි අලඞ්කාරෙහි අලඞ්කරිත්වා උය්යානගමනත්ථාය නගරා නික්ඛමිංසු। සත්ථා පිණ්ඩාය පවිසන්තො තෙ දිස්වා භික්ඛූ ආමන්තෙසි – “පස්සථ, භික්ඛවෙ, ලිච්ඡවයො, යෙහි දෙවා තාවතිංසා න දිට්ඨපුබ්බා, තෙ ඉමෙ ඔලොකෙන්තූ”ති වත්වා නගරං පාවිසි। තෙපි උය්යානං ගච්ඡන්තා එකං නගරසොභිනිං ඉත්ථිං ආදාය ගන්ත්වා තං නිස්සාය ඉස්සාභිභූතා අඤ්ඤමඤ්ඤං පහරිත්වා ලොහිතං <pb M=2.183/> නදිං විය පවත්තයිංසු। අථ නෙ මඤ්චෙනාදාය උක්ඛිපිත්වා ආගමංසු। සත්ථාපි කතභත්තකිච්චො නගරා නික්ඛමි। භික්ඛූපි ලිච්ඡවයො තථා නීයමානෙ දිස්වා සත්ථාරං ආහංසු – “භන්තෙ, ලිච්ඡවිරාජානො <pb V=2.164/> පාතොව අලඞ්කතපටියත්තා දෙවා විය නගරා නික්ඛමිත්වා ඉදානි එකං ඉත්ථිං නිස්සාය ඉමං බ්යසනං පත්තා”ති। සත්ථා, “භික්ඛවෙ, සොකො වා භයං වා උප්පජ්ජමානං රතිං නිස්සාය උප්පජ්ජතියෙවා”ති වත්වා ඉමං ගාථමාහ –
gax:214:“රතියා ජායතී සොකො, රතියා ජායතී භයං।
gae:රතියා විප්පමුත්තස්ස, නත්ථි සොකො කුතො භය”න්ති॥
bod:තත්ථ <b>රතියා</b>ති පඤ්චකාමගුණරතිතො, තං නිස්සායාති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:ලිච්ඡවීවත්ථු චතුත්ථං।
sub:5:අනිත්ථිගන්ධකුමාරවත්ථු
bod:<b>කාමතො</b>ති <pb P=3.281/> ඉමං ධම්මදෙසනං සත්ථා ජෙතවනෙ විහරන්තො අනිත්ථිගන්ධකුමාරං නාම ආරබ්භ කථෙසි।
bod:සො කිර බ්රහ්මලොකා චුතසත්තො සාවත්ථියං මහාභොගකුලෙ නිබ්බත්තො ජාතදිවසතො පට්ඨාය ඉත්ථිසමීපං උපගන්තුං න ඉච්ඡති, ඉත්ථියා ගය්හමානො රොදති। වත්ථචුම්බටකෙන නං ගහෙත්වා ථඤ්ඤං පායෙන්ති। සො වයප්පත්තො මාතාපිතූහි, “තාත, ආවාහං තෙ කරිස්සාමා”ති වුත්තෙ “න මෙ ඉත්ථියා අත්ථො”ති පටික්ඛිපිත්වා පුනප්පුනං යාචියමානො පඤ්චසතෙ සුවණ්ණකාරෙ පක්කොසාපෙත්වා රත්තසුවණ්ණනික්ඛසහස්සං දාපෙත්වා අතිවිය පාසාදිකං ඝනකොට්ටිමං ඉත්ථිරූපං කාරෙත්වා පුන මාතාපිතූහි, “තාත, තයි ආවාහං අකරොන්තෙ කුලවංසො න පතිට්ඨහිස්සති, කුමාරිකං තෙ ආනෙස්සාමා”ති වුත්තෙ “තෙන හි සචෙ මෙ එවරූපං කුමාරිකං ආනෙස්සථ, කරිස්සාමි වො වචන”න්ති තං සුවණ්ණරූපකං දස්සෙති। අථස්ස මාතාපිතරො අභිඤ්ඤාතෙ බ්රාහ්මණෙ පක්කොසාපෙත්වා “අම්හාකං පුත්තො මහාපුඤ්ඤො, අවස්සං ඉමිනා සද්ධිං කතපුඤ්ඤා <pb M=2.184/> කුමාරිකා භවිස්සති, ගච්ඡථ ඉමං සුවණ්ණරූපකං ගහෙත්වා එවරූපං කුමාරිකං ආහරථා”ති පහිණිංසු। තෙ “සාධූ”ති චාරිකං චරන්තා මද්දරට්ඨෙ සාගලනගරං ගතා। තස්මිඤ්ච නගරෙ එකා සොළසවස්සුද්දෙසිකා අභිරූපා කුමාරිකා අහොසි, තං මාතාපිතරො සත්තභූමිකස්ස පාසාදස්සූපරිමතලෙ <pb V=2.165/> <pb P=3.282/> පරිවාසෙසුං। තෙපි ඛො බ්රාහ්මණා “සචෙ ඉධ එවරූපා කුමාරිකා භවිස්සති, ඉමං දිස්වා ‘අයං අසුකස්ස කුලස්ස ධීතා විය අභිරූපා’ති වක්ඛන්තී”ති තං සුවණ්ණරූපකං තිත්ථමග්ගෙ ඨපෙත්වා එකමන්තං නිසීදිංසු।
bod:අථස්ස කුමාරිකාය ධාතී තං කුමාරිකං න්හාපෙත්වා සයම්පි න්හායිතුකාමා හුත්වා තිත්ථං ආගතා තං රූපකං දිස්වා “ධීතා මෙ”ති සඤ්ඤාය “දුබ්බිනීතාසි, ඉදානෙවාහං න්හාපෙත්වා නික්ඛන්තා, ත්වං මයා පුරෙතරං ඉධාගතාසී”ති හත්ථෙන පහරිත්වා ථද්ධභාවඤ්චෙව නිබ්බිකාරතඤ්ච ඤත්වා “අහං මෙ, ධීතාති සඤ්ඤමකාසිං, කිං නාමෙත”න්ති ආහ। අථ නං තෙ බ්රාහ්මණා “එවරූපා තෙ, අම්ම, ධීතා”ති පුච්ඡිංසු। අයං මම ධීතු සන්තිකෙ කිං අග්ඝතීති? තෙන හි තෙ ධීතරං අම්හාකං දස්සෙහීති। සා තෙහි සද්ධිං ගෙහං ගන්ත්වා සාමිකානං ආරොචෙසි। තෙ බ්රාහ්මණෙහි සද්ධිං කතපටිසම්මොදනා ධීතරං ඔතාරෙත්වා හෙට්ඨාපාසාදෙ සුවණ්ණරූපකස්ස සන්තිකෙ ඨපෙසුං। සුවණ්ණරූපකං නිප්පභං අහොසි, කුමාරිකා සප්පභා අහොසි। බ්රාහ්මණා තං තෙසං දත්වා කුමාරිකං පටිච්ඡාපෙත්වා ගන්ත්වා අනිත්ථිගන්ධකුමාරස්ස මාතාපිතූනං ආරොචයිංසු। තෙ තුට්ඨමානසා “ගච්ඡථ, නං සීඝං ආනෙථා”ති මහන්තෙන සක්කාරෙන පහිණිංසු।
bod:කුමාරොපි තං පවත්තිං සුත්වා “කඤ්චනරූපතොපි කිර අභිරූපතරා දාරිකා අත්ථී”ති සවනවසෙනෙව සිනෙහං උප්පාදෙත්වා “සීඝං ආනෙන්තූ”ති <pb P=3.283/> ආහ। සාපි ඛො යානං ආරොපෙත්වා ආනීයමානා අතිසුඛුමාලතාය යානුග්ඝාතෙන සමුප්පාදිතවාතරොගා අන්තරාමග්ගෙයෙව කාලමකාසි। කුමාරොපි “ආගතා”ති නිරන්තරං පුච්ඡති, තස්ස අතිසිනෙහෙන පුච්ඡන්තස්ස සහසාව අනාරොචෙත්වා කතිපාහං වික්ඛෙපං කත්වා තමත්ථං ආරොචයිංසු। සො “තථාරූපාය නාම ඉත්ථියා සද්ධිං සමාගමං නාලත්ථ”න්ති උප්පන්නදොමනස්සො පබ්බතෙන විය සොකදුක්ඛෙන අජ්ඣොත්ථටො <pb M=2.185/> අහොසි। සත්ථා තස්සූපනිස්සයං දිස්වා පිණ්ඩාය චරන්තො තං ගෙහද්වාරං අගමාසි। අථස්ස මාතාපිතරො සත්ථාරං අන්තොගෙහං පවෙසෙත්වා සක්කච්චං පරිවිසිංසු। සත්ථා භත්තකිච්චාවසානෙ “කහං අනිත්ථිගන්ධකුමාරො”ති පුච්ඡි। “එසො, භන්තෙ, ආහාරූපච්ඡෙදං කත්වා අන්තොගබ්භෙ නිසින්නො”ති। “පක්කොසථ න”න්ති। සො ආගන්ත්වා සත්ථාරං වන්දිත්වා එකමන්තං නිසීදි। සත්ථා “කිං නු ඛො, කුමාර, බලවසොකො උප්පන්නො”ති වුත්තෙ, “ආම, භන්තෙ, ‘එවරූපා නාම ඉත්ථී අන්තරාමග්ගෙ කාලකතා’ති සුත්වා බලවසොකො උප්පන්නො, භත්තම්පි මෙ නච්ඡාදෙතී”ති। අථ නං සත්ථා “ජානාසි පන ත්වං, කුමාර, කිං තෙ නිස්සාය සොකො උප්පන්නො”ති? “න ජානාමි, භන්තෙ”ති। “කාමං නිස්සාය, කුමාර, බලවසොකො උප්පන්නො, සොකො වා භයං වා කාමං නිස්සාය උප්පජ්ජතී”ති වත්වා ඉමං ගාථමාහ –
gax:215:“කාමතො <pb V=2.166/> ජායතී සොකො, කාමතො ජායතී භයං।
gae:කාමතො විප්පමුත්තස්ස, නත්ථි සොකො කුතො භය”න්ති॥
bod:තත්ථ <pb P=3.284/> <b>කාමතො</b>ති වත්ථුකාමකිලෙසකාමතො, දුවිධම්පෙතං කාමං නිස්සායාති අත්ථො।
bod:දෙසනාවසානෙ අනිත්ථිගන්ධකුමාරො සොතාපත්තිඵලෙ පතිට්ඨහි।
cen:අනිත්ථිගන්ධකුමාරවත්ථු පඤ්චමං।
sub:6:අඤ්ඤතරබ්රාහ්මණවත්ථු
bod:<b>තණ්හාය ජායතී</b>ති ඉමං ධම්මදෙසනං සත්ථා ජෙතවනෙ විහරන්තො අඤ්ඤතරං බ්රාහ්මණං ආරබ්භ කථෙසි।
bod:සො කිර මිච්ඡාදිට්ඨිකො එකදිවසං නදීතීරං ගන්ත්වා ඛෙත්තං සොධෙති। සත්ථා තස්ස උපනිස්සයසම්පත්තිං දිස්වා තස්ස සන්තිකං අගමාසි। සො සත්ථාරං දිස්වාපි සාමීචිකම්මං අකත්වා තුණ්හී අහොසි। අථ නං සත්ථා පුරෙතරං ආලපිත්වා, “බ්රාහ්මණ, කිං කරොසී”ති ආහ। “ඛෙත්තං, භො ගොතම, සොධෙමී”ති। සත්ථා එත්තකමෙව වත්වා ගතො। පුනදිවසෙපි තස්ස ඛෙත්තං කසිතුං ආගතස්ස සන්තිකං ගන්ත්වා, “බ්රාහ්මණ, කිං කරොසී”ති පුච්ඡිත්වා “ඛෙත්තං කසාමි, භො ගොතමා”ති සුත්වා පක්කාමි। පුනදිවසාදීසුපි තථෙව ගන්ත්වා පුච්ඡිත්වා, “භො ගොතම, ඛෙත්තං වපාමි නිද්දෙමි රක්ඛාමී”ති <pb M=2.186/> සුත්වා පක්කාමි। අථ නං එකදිවසං බ්රාහ්මණො ආහ – “භො ගොතම, ත්වං මම ඛෙත්තසොධනදිවසතො පට්ඨාය ආගතො। සචෙ මෙ සස්සං සම්පජ්ජිස්සති, තුය්හම්පි සංවිභාගං කරිස්සාමි, තුය්හං අදත්වා සයං න ඛාදිස්සාමි, ඉතො දානි පට්ඨාය ත්වං මම සහායො”ති।
bod:අථස්ස අපරෙන සමයෙන සස්සං සම්පජ්ජි <pb P=3.285/>, තස්ස “සම්පන්නං මෙ සස්සං, ස්වෙ දානි ලායාපෙස්සාමී”ති ලායනත්ථං කත්තබ්බකිච්චස්ස රත්තිං මහාමෙඝො වස්සිත්වා සබ්බං සස්සං හරි, ඛෙත්තං තච්ඡෙත්වා ඨපිතසදිසං අහොසි। සත්ථා පන පඨමදිවසංයෙව “තං සස්සං න සම්පජ්ජිස්සතී”ති අඤ්ඤාසි। බ්රාහ්මණො පාතොව “ඛෙත්තං ඔලොකෙස්සාමී”ති ගතො තුච්ඡං ඛෙත්තං දිස්වා උප්පන්නබලවසොකො චින්තෙසි – “සමණො ගොතමො මම ඛෙත්තසොධනකාලතො පට්ඨාය ආගතො <pb V=2.167/>, අහම්පි නං ‘ඉමස්මිං සස්සෙ නිප්ඵන්නෙ තුය්හම්පි සංවිභාගං කරිස්සාමි, තුය්හං අදත්වා සයං න ඛාදිස්සාමි, ඉතො පට්ඨාය දානි ත්වං මම සහායො’ති අවචං। සොපි මෙ මනොරථො මත්ථකං න පාපුණී”ති ආහාරූපච්ඡෙදං කත්වා මඤ්චකෙ නිපජ්ජි। අථස්ස සත්ථා ගෙහද්වාරං අගමාසි। සො සත්ථු ආගමනං සුත්වා “සහායං මෙ ආනෙත්වා ඉධ නිසීදාපෙථා”ති ආහ। පරිජනො තථා අකාසි। සත්ථා නිසීදිත්වා “කහං බ්රාහ්මණො”ති පුච්ඡිත්වා “ගබ්භෙ නිපන්නො”ති වුත්තෙ “පක්කොසථ න”න්ති පක්කොසාපෙත්වා ආගන්ත්වා එකමන්තං නිසින්නං ආහ “කිං, බ්රාහ්මණා”ති? භො ගොතම, තුම්හෙ මම ඛෙත්තසොධනදිවසතො පට්ඨාය ආගතා, අහම්පි “සස්සෙ නිප්ඵන්නෙ තුම්හාකං සංවිභාගං කරිස්සාමී”ති අවචං। සො මෙ මනොරථො අනිප්ඵන්නො, තෙන මෙ සොකො උප්පන්නො, භත්තම්පි මෙ නච්ඡාදෙතීති। අථ නං සත්ථා “ජානාසි පන, බ්රාහ්මණ, කිං තෙ නිස්සාය සොකො උප්පන්නො”ති පුච්ඡිත්වා “න ජානාමි, භො ගොතම, ත්වං පන ජානාසී”ති වුත්තෙ, “ආම, බ්රාහ්මණ, උප්පජ්ජමානො සොකො වා භයං වා තණ්හං නිස්සාය උප්පජ්ජතී”ති වත්වා ඉමං ගාථමාහ –
gax:216:“තණ්හාය <pb P=3.286/> ජායතී සොකො, තණ්හාය ජායතී භයං।
gae:තණ්හාය විප්පමුත්තස්ස, නත්ථි සොකො කුතො භය”න්ති॥
bod:තත්ථ <b>තණ්හායා</b>ති ඡද්වාරිකාය තණ්හාය, එතං තණ්හං නිස්සාය උප්පජ්ජතීති අත්ථො।
bod:දෙසනාවසානෙ බ්රාහ්මණො සොතාපත්තිඵලෙ පතිට්ඨහීති।
cen:අඤ්ඤතරබ්රාහ්මණවත්ථු ඡට්ඨං।
sub:7:පඤ්චසතදාරකවත්ථු
bod:<b>සීලදස්සනසම්පන්න</b>න්ති <pb M=2.187/> ඉමං ධම්මදෙසනං සත්ථා වෙළුවනෙ විහරන්තො අන්තරාමග්ගෙ පඤ්චසතදාරකෙ ආරබ්භ කථෙසි।
bod:එකදිවසඤ්හි සත්ථා අසීතිමහාථෙරෙහි සද්ධිං පඤ්චසතභික්ඛුපරිවාරො රාජගහං පිණ්ඩාය පවිසන්තො එකස්මිං ඡණදිවසෙ පඤ්චසතෙ දාරකෙ පූවපච්ඡියො උක්ඛිපාපෙත්වා නගරා නික්ඛම්ම උය්යානං ගච්ඡන්තෙ අද්දස। තෙපි සත්ථාරං වන්දිත්වා පක්කමිංසු, තෙ එකං භික්ඛුම්පි “පූවං ගණ්හථා”ති <pb V=2.168/> න වදිංසු। සත්ථා තෙසං ගතකාලෙ භික්ඛූ ආහ – “ඛාදිස්සථ, භික්ඛවෙ, පූවෙ”ති। “කහං භන්තෙ, පූවා”ති? “කිං න පස්සථ තෙ දාරකෙ පූවපච්ඡියො උක්ඛිපාපෙත්වා අතික්කන්තෙ”ති? “භන්තෙ, එවරූපා නාම දාරකා කස්සචි පූවං න දෙන්තී”ති। “භික්ඛවෙ, කිඤ්චාපි එතෙ මං වා තුම්හෙ වා පූවෙහි න නිමන්තයිංසු, පූවසාමිකො පන භික්ඛු පච්ඡතො ආගච්ඡති, පූවෙ ඛාදිත්වාව ගන්තුං වට්ටතී”ති। බුද්ධානඤ්හි <pb P=3.287/> එකපුග්ගලෙපි ඉස්සා වා දොසො වා නත්ථි, තස්මා ඉමං වත්වා භික්ඛුසඞ්ඝං ආදාය එකස්මිං රුක්ඛමූලෙ ඡායාය නිසීදි। දාරකා මහාකස්සපත්ථෙරං පච්ඡතො ආගච්ඡන්තං දිස්වා උප්පන්නසිනෙහා පීතිවෙගෙන පරිපුණ්ණසරීරා හුත්වා පච්ඡියො ඔතාරෙත්වා ථෙරං පඤ්චපතිට්ඨිතෙන වන්දිත්වා පූවෙ පච්ඡීහි සද්ධිංයෙව උක්ඛිපිත්වා “ගණ්හථ, භන්තෙ”ති ථෙරං වදිංසු। අථ නෙ ථෙරො ආහ – “එස සත්ථා භික්ඛුසඞ්ඝං ගහෙත්වා රුක්ඛමූලෙ නිසින්නො, තුම්හාකං දෙය්යධම්මං ආදාය ගන්ත්වා භික්ඛුසඞ්ඝස්ස සංවිභාගං කරොථා”ති। තෙ “සාධු, භන්තෙ”ති නිවත්තිත්වා ථෙරෙන සද්ධිංයෙව ගන්ත්වා පූවෙ දත්වා ඔලොකයමානා එකමන්තෙ ඨත්වා පරිභොගාවසානෙ උදකං අදංසු। භික්ඛූ උජ්ඣායිංසු “දාරකෙහි මුඛොලොකනෙන භික්ඛා දින්නා, සම්මාසම්බුද්ධං වා මහාථෙරෙ වා පූවෙහි අනාපුච්ඡිත්වා මහාකස්සපත්ථෙරං දිස්වා පච්ඡීහි සද්ධිංයෙව ආදාය ආගමිංසූ”ති। සත්ථා තෙසං කථං සුත්වා, “භික්ඛවෙ, මම පුත්තෙන මහාකස්සපෙන සදිසො භික්ඛු දෙවමනුස්සානං පියො හොති, තෙ ච තස්ස චතුපච්චයෙන පූජං කරොන්තියෙවා”ති වත්වා ඉමං ගාථමාහ –
gax:217:“සීලදස්සනසම්පන්නං, ධම්මට්ඨං සච්චවෙදිනං।
gae:අත්තනො කම්ම කුබ්බානං, තං ජනො කුරුතෙ පිය”න්ති॥
bod:තත්ථ <pb M=2.188/> <pb P=3.288/> <b>සීලදස්සනසම්පන්න</b>න්ති චතුපාරිසුද්ධිසීලෙන චෙව මග්ගඵලසම්පයුත්තෙන ච සම්මාදස්සනෙන සම්පන්නං। <b>ධම්මට්ඨ</b>න්ති නවවිධලොකුත්තරධම්මෙ ඨිතං, සච්ඡිකතලොකුත්තරධම්මන්ති අත්ථො। <b>සච්චවෙදින</b>න්ති චතුන්නං සච්චානං සොළසහාකාරෙහි සච්ඡිකතත්තා සච්චඤාණෙන සච්චවෙදිනං। <b>අත්තනො කම්ම කුබ්බාන</b>න්ති අත්තනො කම්මං නාම තිස්සො සික්ඛා, තා පූරයමානන්ති අත්ථො। <b>තං ජනො</b>ති තං පුග්ගලං ලොකියමහාජනො පියං කරොති, දට්ඨුකාමො වන්දිතුකාමො පච්චයෙන පූජෙතුකාමො හොතියෙවාති අත්ථො।
bod:දෙසනාවසානෙ සබ්බෙපි තෙ දාරකා සොතාපත්තිඵලෙ පතිට්ඨහිංසූති।
cen:පඤ්චසතදාරකවත්ථු සත්තමං।
sub:8:එකඅනාගාමිත්ථෙරවත්ථු
bod:<b>ඡන්දජාතො</b>ති <pb V=2.169/> ඉමං ධම්මදෙසනං සත්ථා ජෙතවනෙ විහරන්තො එකං අනාගාමිත්ථෙරං ආරබ්භ කථෙසි।
bod:එකදිවසඤ්හි තං ථෙරං සද්ධිවිහාරිකා පුච්ඡිංසු – “අත්ථි පන වො, භන්තෙ, විසෙසාධිගමො”ති। ථෙරො “අනාගාමිඵලං නාම ගහට්ඨාපි පාපුණන්ති, අරහත්තං පත්තකාලෙයෙව තෙහි සද්ධිං කථෙස්සාමී”ති හරායමානො කිඤ්චි අකථෙත්වාව කාලකතො සුද්ධාවාසදෙවලොකෙ නිබ්බත්ති। අථස්ස සද්ධිවිහාරිකා රොදිත්වා පරිදෙවිත්වා සත්ථු සන්තිකං ගන්ත්වා සත්ථාරං වන්දිත්වා රොදන්තාව එකමන්තං නිසීදිංසු। අථ <pb P=3.289/> නෙ සත්ථා “කිං, භික්ඛවෙ, රොදථා”ති ආහ। “උපජ්ඣායො නො, භන්තෙ, කාලකතො”ති। “හොතු, භික්ඛවෙ, මා චින්තයිත්ථ, ධුවධම්මො නාමෙසො”ති? “ආම, භන්තෙ, මයම්පි ජානාම, අපිච මයං උපජ්ඣායං විසෙසාධිගමං පුච්ඡිම්හා, සො කිඤ්චි අකථෙත්වාව කාලකතො, තෙනම්හ දුක්ඛිතා”ති। සත්ථා, “භික්ඛවෙ, මා චින්තයිත්ථ, උපජ්ඣායෙන වො අනාගාමිඵලං පත්තං, සො ‘ගිහීපෙතං පාපුණන්ති, අරහත්තං පත්වාව නෙසං කථෙස්සාමී’ති හරායන්තො තුම්හාකං කිඤ්චි අකථෙත්වා කාලං කත්වා සුද්ධාවාසෙ නිබ්බත්තො, අස්සාසථ, භික්ඛවෙ, උපජ්ඣායො වො කාමෙසු අප්පටිබද්ධචිත්තතං පත්තො”ති වත්වා ඉමං ගාථමාහ –
gax:218:“ඡන්දජාතො <pb M=2.189/> අනක්ඛාතෙ, මනසා ච ඵුටො සියා।
gae:කාමෙසු ච අප්පටිබද්ධචිත්තො, උද්ධංසොතොති වුච්චතී”ති॥
bod:තත්ථ <b>ඡන්දජාතො</b>ති කත්තුකාමතාවසෙන ජාතඡන්දො උස්සාහපත්තො। <b>අනක්ඛාතෙ</b>ති නිබ්බානෙ। තඤ්හි “අසුකෙන කතං වා නීලාදීසු එවරූපං වා”ති අවත්තබ්බතාය අනක්ඛාතං නාම। <b>මනසා ච ඵුටො සියා</b>ති හෙට්ඨිමෙහි තීහි මග්ගඵලචිත්තෙහි ඵුටො පූරිතො භවෙය්ය। <b>අප්පටිබද්ධචිත්තො</b>ති අනාගාමිමග්ගවසෙන කාමෙසු අප්පටිබද්ධචිත්තො। <b>උද්ධංසොතො</b>ති එවරූපො භික්ඛු අවිහෙසු <pb P=3.290/> නිබ්බත්තිත්වා තතො පට්ඨාය පටිසන්ධිවසෙන අකනිට්ඨං ගච්ඡන්තො උද්ධංසොතොති වුච්චති, තාදිසො වො උපජ්ඣායොති අත්ථො।
bod:දෙසනාවසානෙ තෙ භික්ඛූ අරහත්තඵලෙ පතිට්ඨහිංසු, මහාජනස්සාපි සාත්ථිකා ධම්මදෙසනා අහොසීති।
cen:එකඅනාගාමිත්ථෙරවත්ථු අට්ඨමං।
sub:9:නන්දියවත්ථු
bod:<b>චිරප්පවාසි</b>න්ති <pb V=2.170/> ඉමං ධම්මදෙසනං සත්ථා ඉසිපතනෙ විහරන්තො නන්දියං ආරබ්භ කථෙසි।
bod:බාරාණසියං කිර සද්ධාසම්පන්නස්ස කුලස්ස නන්දියො නාම පුත්තො අහොසි, සො මාතාපිතූනං අනුරූපො සද්ධාසම්පන්නො සඞ්ඝුපට්ඨාකො අහොසි। අථස්ස මාතාපිතරො වයප්පත්තකාලෙ සම්මුඛගෙහතො මාතුලධීතරං රෙවතිං නාම ආනෙතුකාමා අහෙසුං। සා පන අස්සද්ධා අදානසීලා, නන්දියො තං න ඉච්ඡි। අථස්ස මාතා රෙවතිං ආහ – “අම්ම, ත්වං ඉමස්මිං ගෙහෙ භික්ඛුසඞ්ඝස්ස නිසජ්ජනට්ඨානං උපලිම්පිත්වා ආසනානි පඤ්ඤාපෙහි, ආධාරකෙ ඨපෙහි, භික්ඛූනං ආගතකාලෙ පත්තං ගහෙත්වා නිසීදාපෙත්වා ධම්මකරණෙන පානීයං පරිස්සාවෙත්වා භුත්තකාලෙ පත්තෙ ධොව, එවං මෙ පුත්තස්ස ආරාධිතා භවිස්සසී”ති। සා තථා අකාසි। අථ නං “ඔවාදක්ඛමා ජාතා”ති පුත්තස්ස ආරොචෙත්වා තෙන සාධූති සම්පටිච්ඡිතෙ දිවසං ඨපෙත්වා ආවාහං කරිංසු <pb P=3.291/>।
bod:අථ <pb M=2.190/> නං නන්දියො ආහ – “සචෙ භික්ඛුසඞ්ඝඤ්ච මාතාපිතරො ච මෙ උපට්ඨහිස්සසි, එවං ඉමස්මිං ගෙහෙ වසිතුං ලභිස්සසි, අප්පමත්තා හොහී”ති। සා “සාධූ”ති පටිස්සුණිත්වා කතිපාහං සද්ධා විය හුත්වා භත්තාරං උපට්ඨහන්තී ද්වෙ පුත්තෙ විජායි। නන්දියස්සාපි මාතාපිතරො කාලමකංසු, ගෙහෙ සබ්බිස්සරියං තස්සායෙව අහොසි। නන්දියොපි මාතාපිතූනං කාලකිරියතො පට්ඨාය මහාදානපති හුත්වා භික්ඛුසඞ්ඝස්ස දානං පට්ඨපෙසි। කපණද්ධිකාදීනම්පි ගෙහද්වාරෙ පාකවත්තං පට්ඨපෙසි। සො අපරභාගෙ සත්ථු ධම්මදෙසනං සුත්වා ආවාසදානෙ ආනිසංසං සල්ලක්ඛෙත්වා ඉසිපතනෙ මහාවිහාරෙ චතූහි ගබ්භෙහි පටිමණ්ඩිතං චතුසාලං කාරෙත්වා මඤ්චපීඨාදීනි අත්ථරාපෙත්වා තං ආවාසං නිය්යාදෙන්තො බුද්ධප්පමුඛස්ස භික්ඛුසඞ්ඝස්ස දානං දත්වා තථාගතස්ස දක්ඛිණොදකං අදාසි। සත්ථු හත්ථෙ දක්ඛිණොදකපතිට්ඨානෙන සද්ධිංයෙව තාවතිංසදෙවලොකෙ සබ්බදිසාසු ද්වාදසයොජනිකො උද්ධං යොජනසතුබ්බෙධො සත්තරතනමයො නාරීගණසම්පන්නො දිබ්බපාසාදො උග්ගච්ඡි।
bod:අථෙකදිවසෙ මහාමොග්ගල්ලානත්ථෙරො දෙවචාරිකං ගන්ත්වා තස්ස පාසාදස්ස අවිදූරෙ ඨිතො අත්තනො සන්තිකෙ ආගතෙ දෙවපුත්තෙ පුච්ඡි – “කස්සෙසො අච්ඡරාගණපරිවුතො දිබ්බපාසාදො නිබ්බත්තො”ති। අථස්ස දෙවපුත්තා විමානසාමිකං ආචික්ඛන්තා ආහංසු – “භන්තෙ, යෙන නන්දියෙන නාම ගහපතිපුත්තෙන ඉසිපතනෙ <pb P=3.292/> සත්ථු විහාරං කාරෙත්වා දින්නො, තස්සත්ථාය එතං විමානං නිබ්බත්ත”න්ති <pb V=2.171/>। අච්ඡරාසඞ්ඝොපි නං දිස්වා පාසාදතො ඔරොහිත්වා ආහ – “භන්තෙ, මයං ‘නන්දියස්ස පරිචාරිකා භවිස්සාමා’ති ඉධ නිබ්බත්තා, තං පන අපස්සන්තී අතිවිය උක්කණ්ඨිතම්හා, මත්තිකපාතිං භින්දිත්වා සුවණ්ණපාතිගහණං විය මනුස්සසම්පත්තිං ජහිත්වා දිබ්බසම්පත්තිගහණං, ඉධාගමනත්ථාය නං වදෙය්යාථා”ති। ථෙරො තතො ආගන්ත්වා සත්ථාරං උපසඞ්කමිත්වා පුච්ඡි – “නිබ්බත්තති නු ඛො, භන්තෙ, මනුස්සලොකෙ ඨිතානංයෙව කතකල්යාණානං දිබ්බසම්පත්තී”ති। “මොග්ගල්ලාන, නනු තෙ දෙවලොකෙ නන්දියස්ස නිබ්බත්තා දිබ්බසම්පත්ති සාමං දිට්ඨා, කස්මා මං පුච්ඡසී”ති। “එවං, භන්තෙ, නිබ්බත්තතී”ති।
bod:අථ නං සත්ථා “මොග්ගල්ලානං කිං නාමෙතං කථෙසි। යථා හි චිරප්පවුට්ඨං පුත්තං වා භාතරං වා විප්පවාසතො ආගච්ඡන්තං ගාමද්වාරෙ ඨිතො කොචිදෙව <pb M=2.191/> දිස්වා වෙගෙන ගෙහං ආගන්ත්වා ‘අසුකො නාම ආගතො’ති ආරොචෙය්ය, අථස්ස ඤාතකා හට්ඨපහට්ඨා වෙගෙන නික්ඛමිත්වා ‘ආගතොසි, තාත, අරොගොසි, තාතා’ති තං අභිනන්දෙය්යුං, එවමෙව ඉධ කතකල්යාණං ඉත්ථිං වා පුරිසං වා ඉමං ලොකං ජහිත්වා පරලොකං ගතං දසවිධං දිබ්බපණ්ණාකාරං ආදාය ‘අහං පුරතො <pb P=3.293/>, අහං පුරතො’ති පච්චුග්ගන්ත්වා දෙවතා අභිනන්දන්තී”ති වත්වා ඉමා ගාථා අභාසි –
gax:219:“චිරප්පවාසිං පුරිසං, දූරතො සොත්ථිමාගතං।
gae:ඤාතිමිත්තා සුහජ්ජා ච, අභිනන්දන්ති ආගතං॥
gax:220:“තථෙව කතපුඤ්ඤම්පි, අස්මා ලොකා පරං ගතං।
gae:පුඤ්ඤානි පටිගණ්හන්ති, පියං ඤාතීව ආගත”න්ති॥
bod:තත්ථ <b>චිරප්පවාසි</b>න්ති චිරප්පවුට්ඨං। <b>දූරතො සොත්ථිමාගත</b>න්ති වණිජ්ජං වා රාජපොරිසං වා කත්වා ලද්ධලාභං නිප්ඵන්නසම්පත්තිං අනුපද්දවෙන දූරට්ඨානතො ආගතං। <b>ඤාතිමිත්තා සුහජ්ජා චා</b>ති කුලසම්බන්ධවසෙන ඤාතී ච සන්දිට්ඨාදිභාවෙන මිත්තා ච සුහදයභාවෙන සුහජ්ජා ච। <b>අභිනන්දන්ති ආගත</b>න්ති නං දිස්වා ආගතන්ති වචනමත්තෙන වා අඤ්ජලිකරණමත්තෙන වා ගෙහසම්පත්තං පන නානප්පකාරපණ්ණාකාරාභිහරණවසෙන අභිනන්දන්ති। <b>තථෙවා</b>ති තෙනෙවාකාරෙන කතපුඤ්ඤම්පි පුග්ගලං ඉමස්මා ලොකා පරලොකං ගතං දිබ්බං ආයුවණ්ණසුඛයසආධිපතෙය්යං, දිබ්බං රූපසද්දගන්ධරසඵොට්ඨබ්බන්ති ඉමං දසවිධං පණ්ණාකාරං ආදාය මාතාපිතුට්ඨානෙ ඨිතානි පුඤ්ඤානි අභිනන්දන්තානි <pb P=3.294/> පටිග්ගණ්හන්ති। <b>පියං ඤාතීවා</b>ති ඉධලොකෙ පියඤාතකං ආගතං සෙසඤාතකා වියාති අත්ථො।
bod:දෙසනාවසානෙ <pb V=2.172/> බහූ සොතාපත්තිඵලාදීනි පාපුණිංසූති।
cen:නන්දියවත්ථු නවමං।
cen:පියවග්ගවණ්ණනා නිට්ඨිතා।
cen:සොළසමො වග්ගො।
