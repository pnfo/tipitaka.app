cha:(17) 2:ආඝාතවග්ගො
sub:1-5:පඨමආඝාතපටිවිනයසුත්තාදිවණ්ණනා
bod:161-165:දුතියස්ස <pb M=3.51/> පඨමෙ නත්ථි වත්තබ්බං। දුතියෙ ආඝාතො පටිවිනයති එත්ථ, එතෙහීති වා <b>ආඝාතපටිවිනයා</b>। තෙනාහ <b>“ආඝාතො එතෙහි පටිවිනෙතබ්බො”</b>තිආදි।
bod:<b>නන්තක</b>න්ති අනන්තකං, අන්තවිරහිතං වත්ථඛණ්ඩං। යදි හි තස්ස අන්තො භවෙය්ය, “පිලොතිකා”ති සඞ්ඛං න ගච්ඡෙය්ය।
bod:<b>සෙවාලෙනා</b>ති බීජකණ්ණිකකෙසරාදිභෙදෙන සෙවාලෙන। <b>උදකපප්පටකෙනා</b>ති නීලමණ්ඩූකපිට්ඨිවණ්ණෙන උදකපිට්ඨිං ඡාදෙත්වා නිබ්බත්තෙන උදකපිට්ඨිකෙන। <b>ඝම්මෙන අනුගතො</b>ති ඝම්මෙන ඵුට්ඨො අභිභූතො। <b>චිත්තුප්පාද</b>න්ති පටිඝසම්පයුත්තචිත්තුප්පාදං।
bod:විසභාගවෙදනුප්පත්තියා කකචෙනෙව ඉරියාපථපවත්තිනිවාරණෙන ඡින්දන්තො ආබාධති පීළෙතීති ආබාධො, සො අස්ස අත්ථීති <b>ආබාධිකො</b>। තංසමුට්ඨානෙන <b>දුක්ඛිතො</b> සඤ්ජාතදුක්ඛො। <b>බාළ්හගිලානො</b>ති අධිමත්තගිලානො। <b>ගාමන්තනායකස්සා</b>ති ගාමන්තසම්පාපකස්ස।
bod:පසන්නභාවෙන <pb V=3.50/> උදකස්ස අච්ඡභාවො වෙදිතබ්බොති ආහ <b>“අච්ඡොදකාති පසන්නොදකා”</b>ති। සාදුරසතාය සාතතාති ආහ <b>“මධුරොදකා”</b>ති। තනුකමෙව සලිලං විසෙසතො සීතලං, න බහලාති ආහ <b>“තනුසීතසලිලා”</b>ති। <b>සෙතකා</b>ති නික්කද්දමා। සචික්ඛල්ලාදිවසෙන හි උදකස්ස විවණ්ණතා। සභාවතො පන තං සෙතවණ්ණමෙව। තතියාදීනි උත්තානත්ථානෙව।
cen:පඨමආඝාතපටිවිනයසුත්තාදිවණ්ණනා නිට්ඨිතා।
sub:6:නිරොධසුත්තවණ්ණනා
bod:166:ඡට්ඨෙ <pb M=3.52/> <b>අමරිසනත්ථෙ</b>ති අසහනත්ථෙ। <b>අනාගතවචනං කත</b>න්ති අනාගතසද්දප්පයොගො කතො, අත්ථො පන වත්තමානකාලිකොව। අක්ඛරචින්තකා (පාණිනි॰ 3.3.145-146) හි ඊදිසෙසු ඨානෙසු අනොකප්පනාමරිසනත්ථවසෙන අත්ථිසද්දෙ උපපදෙ වත්තමානකාලෙපි අනාගතවචනං කරොන්ති।
cen:නිරොධසුත්තවණ්ණනා නිට්ඨිතා।
sub:7-9:චොදනාසුත්තාදිවණ්ණනා
bod:167-9:සත්තමෙ <b>වත්ථුසන්දස්සනා</b>ති යස්මිං වත්ථුස්මිං ආපත්ති, තස්ස සරූපතො දස්සනං। <b>ආපත්තිසන්දස්සනා</b>ති යං ආපත්තිං සො ආපන්නො, තස්සා දස්සනං। <b>සංවාසප්පටික්ඛෙපො</b>ති උපොසථප්පවාරණාදිසංවාසස්ස පටික්ඛිපනං අකරණං। <b>සාමීචිප්පටික්ඛෙපො</b>ති අභිවාදනාදිසාමීචිකිරියාය අකරණං। <b>චොදයමානෙනා</b>ති චොදෙන්තෙන। <b>චුදිතකස්ස කාලො</b>ති චුදිතකස්ස චොදෙතබ්බකාලො। <b>පුග්ගල</b>න්ති චොදෙතබ්බපුග්ගලං। <b>උපපරික්ඛිත්වා</b>ති “අයං චුදිතකලක්ඛණෙ තිට්ඨති, න තිට්ඨතී”ති වීමංසිත්වා। <b>අයසං ආරොපෙතී</b>ති “ඉමෙ මං අභූතෙන අබ්භාචික්ඛන්තා අයසං බ්යසනං උප්පාදෙන්තී”ති භික්ඛූනං අයසං උප්පාදෙති। අට්ඨමනවමානි උත්තානත්ථානෙව।
cen:චොදනාසුත්තාදිවණ්ණනා නිට්ඨිතා।
sub:10:භද්දජිසුත්තවණ්ණනා
bod:170:දසමෙ <pb V=3.51/> <b>අභිභවිත්වා ඨිතො</b> ඉමෙ සත්තෙති අධිප්පායො। යස්මා පන සො “පාසංසභාවෙන උත්තමභාවෙන ච තෙ සත්තෙ අභිභවිත්වා ඨිතො”ති අත්තානං මඤ්ඤති, තස්මා වුත්තං <b>“ජෙට්ඨකො”</b>ති। <b>අඤ්ඤදත්ථු දසො</b>ති දස්සනෙ අන්තරායාභාවවචනෙන ඤෙය්යවිසෙසපරිග්ගාහිකභාවෙන <pb M=3.53/> ච අනාවරණදස්සාවිතං පටිජානාතීති ආහ <b>“සබ්බං පස්සතීති අධිප්පායො”</b>ති।
cen:භද්දජිසුත්තවණ්ණනා නිට්ඨිතා।
cen:ආඝාතවග්ගවණ්ණනා නිට්ඨිතා।
