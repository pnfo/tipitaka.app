cen:॥ නමො තස්ස භගවතො අරහතො සම්මාසම්බුද්ධස්ස॥
cha:කමලාඤ්ජලි
gax:1:කමලාසන කමලාපති පමථාධිප වජිරා,
gax:යුධදානව මනුජොරග භුජගාසන පතිනං।
gax:මකුටාහිත මනිදීධිති භමරාවලි භජිතං,
gae:පණමා’මහං අනඝං මුනි චරණාමල කමලං॥
gax:2:කමලාලය සදි’සඞ්කිත කලමඞ්ගල රුචිරං,
gax:ජුතිරඤ්ජිතං අභිනිජ්ජිත සුභකඤ්චන නලිනං।
gax:ජනිතා චිර සමයෙ නිජ පිතු භූපති නමිතං,
gae:පණමා’මහං අනඝං මුනි චරණාමල කමලං॥
gax:3:සරණාගත රජනීපති දිනසෙඛර නමිතං,
gax:භජිතාඛිල ජනපාවනං අභිකඞ්ඛිත සුඛදං।
gax:වසුධාතල සයමුග්ගත සරසීරුහ මහිතං,
gae:පණමා’මහං අනඝං මුනි චරණාමල කමලං॥
gax:4:දිරදාසන තරුපන්තික ඝටිතාසනං අභයං,
gax:විජයාසන සමධිට්ඨිත චතුරඞ්ගික විරියං।
gax:ධරමානක සුරියෙහනි විජිතන්තක ධජිනිං,
gae:පණමා’මහං අභිපාතිත නමුචිද්ධජ විභවං॥
gax:5:සදයොදිත පියභාරති විජිතන්තක සමරං,
gax:දසපාරමි බලකම්පිත සධරාධර ධරනිං।
gax:ගිරිමෙඛල වරවාරන සිරසානත චරණං,
gae:පණමා’මහං අභිනන්දිත සනරාමර භුවනං॥
gax:6:නිඛිලාසව විගමෙ’නතිවිමලීකත හදයං,
gax:තදනන්තර විදිතාඛිල මතිගොචර විසයං।
gax:විසයීකත භුවනත්තයං අතිලොකිය චරිතං,
gae:පණමා’මහං අපරාජිතං අරහං මුනිං අසමං॥
gax:7:මුදුභාරති මධුපාසිත නලිනොපම වදනං,
gax:රුචිරායත නලිනීදල නිභ ලොචන යුගලං।
gax:උදයොදිත රවිමණ්ඩල ජලිතාමල නිටිලං,
gae:පණමා’මහ අකුතොභයං අනඝං මුනි පමුඛං॥
gax:8:අසිතම්බුද රුචිකුඤ්චිත මුදු කුන්තල ලලිතං,
gax:භුවනොදර විතතාමිත ජුතිසඤ්චය ජලිතං।
gax:මදමොදිත දිරදොපම ගතිවිබ්භම රුචිරං,
gae:පණමා’මහං අමතන්දද මුනිපුඞ්ගවං අසමං॥
gax:9:කරුණාරස පරිභාවිත සවණාමත වචනං,
gax:විරුදාවලි සතඝොසිත යසපූරිත භුවනං।
gax:සුමනොහර වරලක්ඛණ සිරිසඤ්චය සදනං,
gae:පණමා’මහං උදිතාමල සසිමණ්ඩල වදනං॥
gax:10:විනයාරහ ජනමානස කුමුදාකර සසිනං,
gax:තසිනාපග පරිසොසන සතදීධිති තුලිතං।
gax:තමනාසව මුනිසෙවිතං අපලොකිත සුඛදං,
gae:පණමා’මහං අනිකෙතනං අඛිලාගති විගතං॥
gax:11:සහිතාඛිල භයභෙරවං අභයාගත සරනං,
gax:අජරාමර සුඛදායකං අනිරාකත කරුණං।
gax:තමුපාසක ජනසෙවිත සුපතිට්ඨිත චරණං,
gae:පණමා’මහං අහිතාපහං අනඝුත්තම චරණං॥
gax:12:කරුණාමත රසපුරිත වීමලාඛිල හදයං,
gax:විහිතාමිත ජනතාහිතං අනුකම්පිත භුවනං।
gax:භුවනෙ සුතං අවනීපති සත සෙවිත චරණං,
gae:පණමා’මහං අනඝං මුනිං අඝනාසන චතුරං॥
gax:13:අරතීරති පරිපීලිත යතිමානස දමනං,
gax:නිජසාසන විනිවාරිත පුථුතිත්ථිය සමණං।
gax:පරවාදික ජනතාකත පරිභාසිත ඛමනං,
gae:පණමා’මහං අතිදෙවත වර ගොතම සමණං॥
gax:14:සරණාගත භයනාසන වජිරාලය පණිභං,
gax:භවසාගර පතිතාමිත ජනතාරන නිරතං।
gax:සිරසාවහං අමලඤ්ජලි පුටපඞ්කජ මකුලං,
gae:පණමා’මහං අඛිලලාය විගතං මුනිං අතුලං॥
gax:15:විමලීකත ජනමානස විගතාසව භගවං,
gax:භවපාරග විභවාමත සුඛදායක සතතං।
gax:පරමාදර ගරුගාරව විනතං ජින පයතං,
gae:පදපඞ්කජ රජසා මම සමලඞ්කුරු සිරසං॥
gax:16:පවනාහත දුමපල්ලවං ඉව නාරත චපලං,
gax:භවලාලස මලිනීකතං අජිතින්ද්රිය නිවහං।
gax:චිර සඤ්චිත දුරිතාහතං අනිවාරිත තිමිසං,
gae:විමලීකුරු කරුණාභර සුතරං මම හදයං॥
gax:17:අදයෙ දයං අනයෙ නයං අපි යො ගුණං අගුණෙ,
gax:අහිතෙ හිතං අකරො ක්වචිද අපි කෙනචි නකතං।
gax:සදයෙ ජින සුනයෙ ගුණසදනෙ තයි නිතරං,
gae:සුහිතෙ හිතචරිතෙ’නඝ රමතෙ මම හදයං॥
gax:18:භවසඞ්කට පතිතෙනපි භවතා චිර චරිතං,
gax:විසමෙ සම චරණං ඛලු දසපාරමි භරණං।
gax:සරතො’හනි සරතො නිසි සුපිනෙනපි සතතං,
gae:රමතෙ ජින සුමතෙ ත්වයි සදයං මම හදයං॥
gax:19:අතිදුද්දදං අදදී භවං අතිදුක්කරං අකරී।
gax:අතිදුක්ඛමං අඛමී වත කරුණානිධි’රසමො,
gax:ඉති තෙ ගුණං අනඝං මුනි සරතො මම හදයං,
gae:රමතෙ’හනි රමතෙ නිසි රමතෙ ත්වයි සතතං॥
gax:20:අතිදුච්චරං අචරී භවං අතිදුද්දමං අදමී,
gax:අතිදුද්දයං අදයී වත සදයාපර හදයො।
gax:ඉති තෙ ගුණං අනඝං මුනි සරතො මම හදයං,
gae:රමතෙ’හනි රමතෙ නිසි රමතෙ ත්වයි සතතං॥
gax:21:අතිදුග්ගමං අගමී භවං අතිදුජ්ජයං අජයී,
gax:අතිදුස්සහං අසහී වත සමුපෙක්ඛිත මනසො।
gax:ඉති තෙ ගුණං අනඝං මුනි සරතො මම හදයං,
gae:රමතෙ’හනි රමතෙ නිසි රමතෙ ත්වයි සතතං॥
gax:22:අතිදාරුන පලයානල සදිසානල ජලිතෙ,
gax:නිරයෙ විනිපතිතො චිරං අඝතාපිත මනසො।
gax:න සරිං සකිද අපි තෙ පිත භජිතුං පදනලිනං,
gae:ඛම ගොතම නරසාරථි තමිදං මම ඛලිතං॥
gax:23:තිරියග්ගත-ගතියං චිරං අනවට්ඨිත චරිතො,
gax:අතිනිට්ඨුර වධතජ්ජිත භයකම්පිත හදයො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම පුරිසුත්තම තමිදං මම ඛලිතං॥
gax:24:පරිදෙවන නිරතො චිරං අථ පෙත්තිය විසයෙ,
gax:සුජිඝච්ඡිත සුපිපාසිත පරිසොසිත ජඨරෙ।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම දිපදුත්තම තමිදං මම ඛලිතං॥
gax:25:විවසො භුසං අඝදූසිත මනසාසුර විසයෙ,
gax:ජනිතො ඝනතිමිරෙ චිරං අතිදුක්ඛිත හදයො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම වසිසත්තම තමිදං මම ඛලිතං॥
gax:26:මනසා චිර විහිතං සරං අතිකිබ්බිස චරිතං,
gax:සමථෙනථ සුවිරාජිය තං අසඤ්ඤිතං උපගො।
gax:න සරිං සකිද අපි තෙ පිත භජිතුං පද නලිනං,
gae:ඛම ගොතම වසිපුඞ්ගව තමිදං මම ඛලිතං॥
gax:27:විජිගුච්ඡිය දුරිතං නිජ වපුසා කතං අමිතං,
gax:තනු වජ්ජිතං උපගො භවං ඉහ භාවිත සමථො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම යතිකුඤ්ජර තමිදං මම ඛලිතං॥
gax:28:රතනත්තය රහිතෙ භුස බහුලීකත දුරිතෙ,
gax:ජනිතො පරවිසයෙ බුධජන නින්දිය චරිතෙ।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම කරුණානිධි තමිදං මම ඛලිතං॥
gax:29:ජනිතො යදි මනුජෙසුපි විකලින්ද්රිය නිවහො,
gax:තනුනා කරචරණාදිහි විකතෙ’නිහ දුඛිතො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම මතිසාගර තමිදං මම ඛලිතං॥
gax:30:විධිනාහිත මතිභාවන රහිතො තමපිහිතො,
gax:විසදෙසුපි කුසලාදිසු තථදස්සන විමුඛො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම නරකෙසරි තමිදං මම ඛලිතං॥
gax:31:සුචිරෙනපි භුවි දුල්ලභං අසමං ඛණං අලභං,
gax:සනරාමර ජනතාහිත සුඛදං මුනි ජනනං।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම වදතංවර තමිදං මම ඛලිතං॥
gax:32:නිසිතායුධ වධසජ්ජිත ඛළනිද්දය හදයො,
gax:පරහිංසන රුචි භිංසන යමසොදර සදිසො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම මුනිසත්තම තමිදං මම ඛලිතං॥
gax:33:පරසන්තක හරණෙ කතමති බඤ්චන බහුලො,
gax:ඝරසන්ධික පරිපන්ථික සහසාකති නිරතො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම මුනිපුඞ්ගව තමිදං මම ඛලිතං॥
gax:34:නවයොබ්බන මදගබ්බිත පරිමුච්ඡිත හදයො,
gax:සුචිසජ්ජන විජිගුච්ඡිය පරදාරික නිරතො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම කරුණාභර තමිදං මම ඛලිතං॥
gax:35:මදිරාසවරත නාගරජන සන්තත භජිතො,
gax:ගරුගාරව හිරිදූරිත තිරියග්ගත චරිතො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම විහතාසව තමිදං මම ඛලිතං॥
gax:36:සපිතාමහ පපිතාමහ නිචිතං ධනං අමිතං,
gax:පිතුසඤ්චිතමපි නාසිය කිතවො හතවිභවො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම විජිතන්තක තමිදං මම ඛලිතං॥
gax:37:විතථාලික වචනො පරපියසුඤ්ඤත කරණො,
gax:ඵරුසං භණං අතිනිප්ඵල බහුභාසන නිපුණො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම භුවනෙසුත තමිදං මම ඛලිතං॥
gax:38:පරසම්පදං අභිඣායන නිරන්තර දුඛිතො,
gax:නභිරජ්ඣන පරමො ක්වචි ඵලදස්සන රහිතො।
gax:න සරිං සකිදපි තෙ පිත භජිතුං පදනලිනං,
gae:ඛම ගොතම ගුණසාගර තමිදං මම ඛලිතං॥
gax:39:භවතො භවං අපරාපරං අයතාචිරං ඉති මෙ,
gax:වපුසා අථ වචසාපි ච මනසා කතං අමිතං।
gax:ඛම ගොතම දුරිතාපහ දුරිතං බහුවිහිතං,
gae:දද මෙ සිවපදං අච්චුතං අමතං භවවිගතං॥
gax:40:තිමිරාවුත කුණපාකුල විජිගුච්ඡිය පවනෙ,
gax:ජනිකාසුචි ජඨරෙ බහු කිමිසන්තති සදනෙ।
gax:අසයිං භවගහණෙ චරං අහං අප්පටිසරණෙ,
gae:සරනං භව භගවං මම භවනීරධි තරණෙ॥
gax:41:බහි නික්ඛමං අසකිං භගතිරියං පථ පතිතො,
gax:අගදඞ්කර කත සල්ලක සතඛණ්දිත කරණො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරනෙ॥
gax:42:පතිතො බහි රතිපිල්ලක තනුරාමය මථිතො,
gax:වදිතුං කිමු විදිතුම්පි ච න සහං මතිරහිතො।
gax:අමරිං භවගහණෙ චරං අහං අප්ඵ්ටිසරණෙ,
gae:සරණං භව භගවං මම භවනීරධි තරණෙ॥
gax:43:ජනිතො යදි සුඛිතො ජනදයිතො පියජනකො,
gax:පුථුකො බහුවිධ-කීලනනිරතො ගදගහිතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:44:තරුනොපි හි ඝරබන්ධන ගථිතොමිත විභවො,
gax:සහසා ගදගහිතො පියභරියාසුත වියුතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:45:අජරං තනුං අභිමඤ්ඤිය නවයොබ්බන වසිකො,
gax:ජරසා පරිමථිතො පරං අනනුට්ඨිත කුසලො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:46:නිරුජො ධුවං අරුජං තනුං අභිමඤ්ඤිය සමදො,
gax:කුසලාසය විමුඛො භුසං අවසො ගදනිහතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:47:පවිචින්තිය සකජීවිතං අමරං ධුවං අනිඝං,
gax:ඉති ජීවිතමදගබ්බිත මතිරුජ්ඣිත කුසලො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:48:පරහිංසන ධනමොසන පරදාරික නිරතො,
gax:ධරනීපති ගහිතො බහු වධබන්ධන නිහතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:49:නරකොදක පතිතො ගිරිතරුමත්ථක ගලිතො,
gax:මිගවාළක ගහිතො විසධර ජාතිහි ඩසිතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:50:අභිචාරක විධිකොපිත නිසිචාරක ගහිතො,
gax:සවිසොදන සහසාදන පභුතීහි ච ඛලිතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:51:සයමෙවච සජනොපරි කුපිතො මතිවියුතො,
gax:සවිසාදන ගලකන්තන පභුතාමිත ඛලිතො।
gax:අමරිං භවගහණෙ චරං අහං අප්පටිසරණෙ,
gae:සරණං භව භගවං මම භවනීරධි තරණෙ॥
gax:52:පිතුපූජන නිරතාසය සුඛිතො පිතුදයිතො,
gax:මරණෙනච පිතුනො භුසං අනුසොචන නිරතො।
gax:පරුදිං චිරං අතිදුස්සහ කසිරෙ භවගහණෙ,
gae:සරණං භව භගවං මම භවනීරධි තරණෙ॥
gax:53:සමුපට්ඨිය ජනිකං නිජං අභිවාදන පරමො,
gax:මරණෙනච ජනිකායනුසරිතා ගුණමහිමං।
gax:පරුදිං චිරං අතිදුස්සහ කසිරෙ භවගහණෙ,
gae:සරණං භව භගවං මම භවනීරධි තරණෙ॥
gax:54:ගුරුදෙවත පතිමානන පරමො පියසුවචො,
gax:සමුපාසිතචරණො ගුරුමරණෙනතිදුඛිතො।
gax:පරුදිං චිරං අතිදුස්සහ කසිරෙ භවගහණෙ,
gae:සරණං භව භගවං මම භවනීරධි තරණෙ॥
gax:55:ඝරමෙධිතං උපගොමිතවිභවො රතිබහුලො,
gax:මරණෙ පියභරියාසුතදුහිතූ’නතිකරුණං।
gax:පරුදිං චිරං අතිදුස්සහ කසිරෙ භවගහණෙ,
gae:සරණං භව භගවං මම භවනීරධි තරණෙ॥
gax:56:පියපුබ්බජ සහජානුජ භගිණිද්වය මරණෙ,
gax:නිජ බන්ධව-සඛ-සිස්සක මරණෙ ප්යතිකරුණං।
gax:පරුදිං චිරං අතිදුස්සහ කසිරෙ භවගහණෙ,
gae:සරණං භව භගවං මම භවනීරධි තරණෙ॥
gax:57:ජගතීපති ගහණා රිපුජනතක්කර හරණා,
gax:සරිතොදක වහණා පුථුජලිතානල දහණා।
gax:පරුදිං හතවිභවො චිරමිහ දුග්ගතිගහණෙ,
gae:සරණං භව භගවං මම භවනීරධි තරණෙ॥
gax:58:අතිදුග්ගම විසමාකුල භවසඞ්කට පතිතෙ,
gax:බ්යසනං චිරමිති දුස්සහං අනුභූයපි විමිතං।
gax:න ජහෙ සුඛලවවඤ්චිතහදයො භවතසිනං,
gae:තමපාකුරු කරුණානිධි තසිනං මම කසිණං॥
gax:59:ජනනාවධි මරණං විය මරණාවධි ජනනං,
gax:උභයෙනපි භයමෙවහි භවතො මම නියතං।
gax:සිවමෙවච ජනනාවධි මරණාවධි රහිතං,
gae:දද මෙ සිවං අමතන්දද තං අනාසව භගවං॥
gax:60:චිරදික්ඛිතමපි මෙ මනං අනිවාරිත තසිනං,
gax:භවතො භව රතිපීලිතං අහහො කලිඝටිතං!
gax:තමතො පිත භයතො මමමව මෙ භව සරණං,
gae:භගවං පටිසරණං මම භවනීරධි තරණං॥
