cha:නවම පරිච්ඡෙද
sub:අභයාභිසෙකො
gax:1:මහෙසී ජනයී පුත්තෙ, දස එකඤ්ච ධීතරං।
gae:සබ්බජෙට්ඨො’භයො නාම, චිත්තානාම කනිට්ඨිකා॥
gax:2:පස්සිත්වා තං වියාකංසු, බ්රාහ්මණා මන්තපාරගා।
gae:“රජ්ජහෙතු සුතො අස්සා, ඝාතයිස්සති මාතුලෙ”॥
gax:3:ඝාතෙස්සාමි කනිට්ඨින්ති, නිච්ඡිතෙ භාතරා’භයො।
gae:වාරෙසි කාලෙ වාසෙසුං, ගෙහං තං එකථුණිකෙ॥
gax:4:රඤ්ඤො ච සිරිගබ්භෙන, තස්ස ද්වාරමකාරයුං।
gae:අන්තො ඨපෙසුං එකඤ්ච, දාසිං නරසතං බහි॥
gax:5:රූපෙනු’ම්මාදයී නරෙ, දිට්ඨමත්තාව සායතො।
gae:තතො උම්මාදචිත්තා’ති, නාමං සොපපදං ලභි॥
gax:6:සුත්වාන ලංකාගමනං, භද්දකච්චානදෙවියා।
gae:මාතරා චොදිතා පුත්තා, ඨපෙත්වෙ’කඤ්ච ආගමුං॥
gax:7:දිස්වාන තෙ පණ්ඩුවාසු-දෙවං ලඞ්කින්දමාගතා।
gae:දිස්වාන තං කනිට්ඨිඤ්ච, රොදිත්වා සහ තාය ච॥
gax:8:රඤ්ඤා සුකතසක්කාරා, රඤ්ඤො’නුඤ්ඤාය චාරිකං।
gae:චරිංසු ලංකාදීපම්හි, නිවසුඤ්ච යථාරුචිං॥
gax:9:රාමෙන <pb M=.55/> වුසිතඨානං, රාමගොණන්ති වුච්චති।
gae:උරුවෙලා’නුරාධානං, නිවාසා ච තථා තථා॥
gax:10:තථා විජිතදීඝායු-රොහණානං නිවාසකා।
gae:විජිතගාමො දීඝායු-රොහණන්ති ච වුච්චති॥
gax:11:කාරෙසි අනුරාධො සො, වාපිං දක්ඛිණතො තතො।
gae:කාරාපෙත්වා රාජගෙහං, තත්ථ වාසමකප්පයී॥
gax:12:මහාරාජා පණ්ඩුවාසු-දෙවො ජට්ඨසුතං සකං।
gae:අභයං උපරජ්ජම්හි, කාලෙ සමභිසෙචයි॥
gax:13:දීඝායුස්ස කුමාරස්ස, තනයො දීඝගාමණි।
gae:සුත්වා උම්මාදචිත්තං තං, තස්සං ජාතකුතූහලො॥
gax:14:ගහෙත්වා’පතිස්ස ගාමං, තං අපස්සි මනුජාධිපං।
gae:අදා සහොපරාජෙන, රාජුපට්ඨානමස්සසො॥
gax:15:ගවක්ඛාභිමුඛට්ඨානෙ, තං උපෙච්ච ඨිතං තුසා।
gae:දිස්වාන ගාමිණිං චිත්තා, රත්තචිත්තා’හ දාසිකං॥
gax:16:“කො එසො”ති තතො සුත්වා,
gax:මාතුලස්ස සුතොඉති।
gax:දාසිං තත්ථ නියොජෙසි,
gae:සද්ධිංකත්වාන සො තතො॥
gax:17:ගවක්ඛම්හි ඩසාපෙත්වා, රත්තිං කක්කටයන්තකං।
gae:ආරුය්හ ඡින්දයිත්වාන, කවාටං තෙන පාවිසි॥
gax:18:තාය සද්ධිං වසිත්වාන, පච්චූසෙයෙව නික්ඛමි।
gae:එවං නිච්චං වසී තත්ථ, ඡිද්දාභාවා අපාකටො॥
gax:19:සා තෙන අග්ගහී ගබ්භං, ගබ්භෙ පරිණතෙ තතො।
gae:මාතු ආරොචයී දාසී, මාතා පුච්ඡිය ධීතරං॥
gax:20:රඤ්ඤො ආරොචයී රාජා, අමන්තෙත්වා සුතෙ’බ්රහ්මා।
gae:පොසියොසො’පි අම්හෙහි, දෙව තස්සෙව තං ඉති॥
gax:21:පුත්තො චෙ මාරයිස්සාම, ත’න්ති තස්ස අදංසු තං।
gae:සා සූතිකාලසම්පත්තෙ, සූති ගෙහඤ්ච පාවිසිං॥
gax:22:සඞ්කිත්වා <pb M=.56/> ගොපකං චිත්තං, කාලවෙලඤ්ච දාසකං।
gae:තස්මිං කම්මෙ නිස්සායා’ති, ගාමණි පරිචාරකෙ॥
gax:23:තෙ පටිඤ්ඤං අදෙන්තෙ තෙ, රාජපුත්තා අඝාතයුං।
gae:යක්ඛා හුත්වාන රක්ඛිංසු, උභො ගබ්භෙ කුමාරකං॥
gax:24:අඤ්ඤං උපවිජඤ්ඤං සා, සල්ලක්ඛා පෙසි දාසියා।
gae:චිත්තා සා ජනයී පුත්තං, සා ඉත්ථි පන ධීතරං॥
gax:25:චිත්තං සහස්සං දාපෙත්වා, තස්සා පුත්තං සකම්පි ච।
gae:ආණාපෙත්වා ධීතරං තං, නිපජ්ජාපෙසි සන්තිකෙ॥
gax:26:ධීතා ලද්ධා’ති සුත්වාන, තුට්ඨා රාජසුතා අහුං।
gae:මාතා ච මාතුමාතා ච, උභො පන කුමාරකං॥
gax:27:මාතාමහස්ස නාමඤ්ච, ජෙට්ඨස්ස මාතුලස්ස ච।
gae:එකං කත්වා තමකරුං, පණ්ඩුකාභයනාමකං॥
gax:28:ලංකා පාලො පණ්ඩුවාසු-දෙවො රජ්ජමකාරයි।
gae:තිංස වස්සම්හි ජාතම්හි, මතො සො පණ්ඩුකාභයෙ॥
gax:29:තස්මිං මතස්මිං මනුජාධිපස්මිං,
gax:සබ්බෙ සමාගම්ම නරින්දපුත්තා।
gax:තස්සාභයස්සාභයදස්ස භාතු,
gae:රාජාභිසෙකං අකරුං උළාරාති॥
cen:සුජනප්පසාද සංවෙගත්ථාය කතෙ මහාවංසෙ
cen:අභයාභිසෙකො නාම
cen:නවමො පරිච්ඡෙදො।
