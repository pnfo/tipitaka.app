cha:උපාලිපඤ්චකං
sub:නප්පටිප්පස්සම්භනවග්ගවණ්ණනා
bod:421:<b>සමග්ගෙහි</b> <pb M=2.306/> <pb V=2.289/> <b>කරණීයානී</b>ති විවාදාධිකරණෙහි පුබ්බෙ අසමග්ගා හුත්වා පච්ඡා සාමග්ගිං උපගතෙහි කත්තබ්බානි। කිං පන අසඤ්ඤතමිස්සපරිසාය සද්ධිං ලජ්ජිනො සාමග්ගිං කරොන්තීති ආහ <b>“උපොසථපවාරණාදීසු හී”</b>තිආදි। තත්ථ <b>ඨිතාසූ</b>ති උපොසථපවාරණාසු අප්පවත්තීසු। <b>උපත්ථම්භො න දාතබ්බො</b>ති උපරූපරි අප්පවත්තනත්ථාය මයම්පි උපොසථං න කරිස්සාමාතිආදිනා කලහස්ස උපත්ථම්භො න දාතබ්බො, ධම්මෙන විනයෙන සාමග්ගිං කත්වා සමග්ගෙහෙව අසඤ්ඤතා භික්ඛූ විනෙතබ්බාති අධිප්පායො। තෙනාහ <b>“සචෙ සඞ්ඝො අච්චයං දෙසාපෙත්වා”</b>තිආදි। <b>භික්ඛුනො නක්ඛමතී</b>ති කෙසුචි පුග්ගලෙසු අප්පමත්තකදොසදස්සනෙන න රුච්චති। <b>දිට්ඨාවිකම්මම්පි කත්වා</b>ති “න මෙතං ඛමතී”ති සභාගස්ස භික්ඛුනො අත්තනො දිට්ඨිං ආවිකත්වා। <b>උපෙතබ්බා</b>ති සාසනහානියා අභාවා සාමග්ගිං අකොපෙත්වා කායසාමග්ගී දාතබ්බා, ඊදිසෙ ඨානෙ අලජ්ජිපරිභොගො ආපත්තිකරො න හොති, වට්ටතියෙව। යෙ පන සාසනවිනාසාය පටිපන්නා, තෙහි සහ න වත්තති, ආපත්ති එව හොති සාසනවිනාසො ච। තෙනාහ <b>“යත්ර පන උද්ධම්ම”</b>න්තිආදි। <b>“දිට්ඨාවිකම්මං න වට්ටතී”</b>ති ඉමිනා දිට්ඨියා ආවිකතායපි ආපත්තිං දස්සෙති।
bod:422:<b>කණ්හවාචො</b>ති රාගදොසාදීහි කිලිට්ඨවචනො। අනත්ථකවචනස්ස දීපනං පකාසනං අස්සාති <b>අනත්ථකදීපනො। මානං නිස්සායා</b>ති විනිච්ඡයකරණං තව භාරොති සඞ්ඝෙන භාරෙ අකතෙපි “අහමෙවෙත්ථ වොහරිතුං අරහරූපො”ති මානං නිස්සාය। <b>යථාදිට්ඨියා</b>ති අනුරූපලද්ධියා। යස්ස හි අත්ථස්ස යාදිසී දිට්ඨි අනුරූපා, තං ගහෙත්වා න බ්යාකතාති අත්ථො <pb V=2.290/>।<b>අස්ස අත්තනො</b>ති අධම්මාදිඅත්ථං සන්ධාය වදති, න පුග්ගලං, අස්ස අධම්මාදිඅත්ථසඞ්ඛාතස්ස අත්තනො සරූපස්ස යා අනුරූපා දිට්ඨීති <pb M=2.307/> අත්ථො। <b>ලද්ධිං නික්ඛිපිත්වා</b>ති අනුරූපලද්ධිං ඡඩ්ඩෙත්වා, අග්ගහෙත්වාති අත්ථො। තෙනාහ <b>“අධම්මාදීසු ධම්මාදිලද්ධිකො හුත්වා”</b>ති। අථ වා අත්තනො ලද්ධිං නිගූහිත්වා පුග්ගලානුගුණං තථා බ්යාකරොන්තො න යථාදිට්ඨියා බ්යාකතා නාම। ඉමස්මිං පක්ඛෙ <b>අධම්මාදීසු ධම්මාදිලද්ධිකො හුත්වා</b>ති එත්ථ අධම්මාදීසු ධම්මාදිලද්ධිකො විය හුත්වාති අත්ථො ගහෙතබ්බො।
cen:නප්පටිප්පස්සම්භනවග්ගවණ්ණනා නිට්ඨිතා।
sub:වොහාරවග්ගාදිවණ්ණනා
bod:424:<b>කම්මඤත්තී</b>ති කම්මභූතා ඤත්ති। අනුස්සාවනනිරපෙක්ඛා ඤත්තිකම්මභූතා ඤත්තීති අත්ථො। <b>කම්මපාදඤත්ති</b> නාම ඤත්තිදුතියකම්මාදීසු අනුස්සාවනකම්මස්ස පාදභූතා අධිට්ඨානභූතා ඤත්ති। <b>නවසු ඨානෙසූ</b>ති ඔසාරණාදීසු නවසු ඨානෙසු। <b>ද්වීසු ඨානෙසූ</b>ති ඤත්තිදුතියඤත්තිචතුත්ථකම්මෙසු।
bod:<b>සුත්තානුලොම</b>න්ති උභතොවිභඞ්ගෙ සුත්තානුලොමභූතෙ මහාපදෙසෙ සන්ධාය වුත්තං। <b>විනයානුලොම</b>න්ති ඛන්ධකපරිවාරානුලොමභූතෙ මහාපදෙසෙ। <b>සුත්තන්තිකෙ චත්තාරො මහාපදෙසෙ</b>ති සුත්තාභිධම්මපිටකෙසු අනුඤ්ඤාතපටික්ඛිත්තසුත්තානුලොමවසෙන නයතො ගහෙතබ්බෙ චත්තාරො අත්ථෙ।
bod:425:<b>දිට්ඨීනං ආවිකම්මානී</b>ති ආපත්තිලද්ධීනං පකාසනානි, ආපත්තිදෙසනාකම්මානීති අත්ථො।
bod:<b>යථා චතූහි පඤ්චහි දිට්ඨි ආවිකතා හොතී</b>ති යථා ආවිකතෙ චතූහි පඤ්චහි එකීභූතෙහි එකස්ස පුග්ගලස්ස සන්තිකෙ ආපත්ති දෙසිතා නාම හොති, එවං දෙසෙතීති අත්ථො। එවං දෙසෙන්තො ච අත්තනා සද්ධිං තයො වා චත්තාරො වා භික්ඛූ ගහෙත්වා එකස්ස සන්තිකෙ දෙසෙති। එවං දෙසෙතුං න වට්ටති। දෙසිතා ච ආපත්ති න වුට්ඨාති, දෙසනාපච්චයා දුක්කටඤ්ච හොති। ද්වින්නං තිණ්ණං පන එකතො දෙසෙතුං වට්ටති।
bod:444:<b>අදස්සනෙනා</b>ති ඉමස්ස අකප්පියං පරිවජ්ජෙන්තානං විනයධරානං පටිපත්තියා අදස්සනෙන <pb V=2.291/>, තෙසං දිට්ඨානුගතිං අනාපජ්ජනෙනාතිපි අත්ථො ගහෙතබ්බො। <b>අකප්පියෙ කප්පියසඅඤතායා</b>ති රජතාදිඅකප්පියෙ තිපුආදිසඤ්ඤිතාය <pb M=2.308/>। <b>පුච්ඡිත්වා වා අඤ්ඤෙසං වා වුච්චමානං අසුණන්තො ආපජ්ජතී</b>ති එත්ථ පුච්ඡිත්වා අසුණන්තො වා පුච්ඡියමානං අසුණන්තො වාති පච්චෙකං යොජෙතබ්බං। <b>එකරත්තාතික්කමාදිවසෙනා</b>ති අධිට්ඨිතචීවරෙන විප්පවසිත්වා එකරත්තාතික්කමෙන පාචිත්තියං ආපජ්ජති। <b>ආදි</b>-සද්දෙන ඡරත්තාතික්කමාදීනං සඞ්ගහො।
bod:450:<b>අනත්ථං කලිසාසන</b>න්ති අනත්ථාවහං කොධවචනං ආරොපෙන්තො දොසං ආරොපෙන්තො උපද්දවාය පරිසක්කතීති අත්ථො।
bod:454:<b>වොහාරනිරුත්තිය</b>න්ති තස්ස තස්ස අත්ථස්ස වාචකසද්දෙ පභෙදගතඤාණප්පත්තො න හොතීති අත්ථො।
bod:455:<b>පරිමණ්ඩලබ්යඤ්ජනාරොපනෙ කුසලො න හොතී</b>ති පරිමණ්ඩලෙන පදබ්යඤ්ජනෙන වත්ථුං, පරෙහි වුත්තං ජානිතුඤ්ච අසමත්ථොති අත්ථො।
bod:458:<b>අනුස්සාවනෙනා</b>ති අනු අනු කථනෙන। තෙනාහ <b>“නනු තුම්හෙ”</b>තිආදි, යං අවොචුම්හ, ස්වායං පකාසිතොති සම්බන්ධො। තත්ථ <b>ය</b>න්ති ඉදං යස්මා වචනාපෙක්ඛං න හොති, වචනත්ථාපෙක්ඛමෙව, තස්මා තෙන වචනෙන නානාකරණාභාවං පකාසයිස්සාමාති යමත්ථං අවොචුම්හාති අත්ථො ගහෙතබ්බො। තෙනෙව <b>“ස්වාය”</b>න්ති පුල්ලිඞ්ගවසෙන පටිනිද්දෙසො කතො, තස්ස සො අයං නානාකරණාභාවොති අත්ථො।
bod:467:<b>මඤ්චපදාදීසුපි නළාටං පටිහඤ්ඤෙය්යා</b>ති අන්ධකාරෙ චම්මඛණ්ඩං පඤ්ඤපෙත්වා වන්දිතුං ඔනමන්තස්ස නළාටං වා අක්ඛි වා මඤ්චාදීසු පටිහඤ්ඤති। එතෙන වන්දතොපි ආපත්තිඅභාවං වත්වා වන්දනාය සබ්බථා පටික්ඛෙපාභාවඤ්ච දීපෙති। එවං සබ්බත්ථ සුත්තන්තරෙහි අප්පටික්ඛිත්තෙසු। නග්ගාදීසු පන වන්දිතුං න වට්ටතීති। <b>එකතො ආවට්ටො</b>ති එකස්මිං දොසාගතිපක්ඛෙ පරිවත්තො පවිට්ඨොති අත්ථො। තෙනාහ <b>“සපත්තපක්ඛෙ ඨිතො”</b>ති। <b>වන්දියමානො</b>ති ඔනමිත්වා වන්දියමානො। වන්දිතබ්බෙසු උද්දෙසාචරියො, නිස්සයාචරියො ච යස්මා නවකාපි හොන්ති, තස්මා තෙ වුඩ්ඪා එව වන්දියාති වෙදිතබ්බා।
bod:470:<b>පුබ්බෙ</b> <pb V=2.292/> <b>වුත්තමෙවා</b>ති සහසෙය්යාදිපණ්ණත්තිවජ්ජං। <b>ඉතර</b>න්ති සචිත්තකං।
cen:වොහාරවග්ගාදිවණ්ණනා නිට්ඨිතා।
