cha:3:පකිණ්ණකපරිච්ඡෙදො
bod:1:සම්පයුත්තා යථායොගං, තෙපඤ්ඤාස සභාවතො।
gae:චිත්තචෙතසිකා ධම්මා, තෙසං දානි යථාරහං॥
bod:2:වෙදනාහෙතුතො කිච්චද්වාරාලම්බණවත්ථුතො।
gae:චිත්තුප්පාදවසෙනෙව, සඞ්ගහො නාම නීයතෙ॥
sub:වෙදනාසඞ්ගහො
bod:3:තත්ථ <b>වෙදනාසඞ්ගහෙ</b> තාව තිවිධා වෙදනා සුඛං දුක්ඛං අදුක්ඛමසුඛා චෙති, සුඛං දුක්ඛං සොමනස්සං දොමනස්සං උපෙක්ඛාති ච භෙදෙන පන පඤ්චධා හොති।
bod:4:තත්ථ සුඛසහගතං කුසලවිපාකං කායවිඤ්ඤාණමෙකමෙව, තථා දුක්ඛසහගතං අකුසලවිපාකං।
bod:5:සොමනස්සසහගතචිත්තානි <pb M=.16/> පන ලොභමූලානි චත්තාරි, ද්වාදස කාමාවචරසොභනානි, සුඛසන්තීරණහසනානි ච ද්වෙති අට්ඨාරස කාමාවචරසොමනස්සසහගතචිත්තානි චෙව පඨමදුතියතතියචතුත්ථජ්ඣානසඞ්ඛාතානි <pb V=.17/> චතුචත්තාලීස මහග්ගතලොකුත්තරචිත්තානි චෙති ද්වාසට්ඨිවිධානි භවන්ති।
bod:6:දොමනස්සසහගතචිත්තානි පන ද්වෙ පටිඝසම්පයුත්තචිත්තානෙව।
bod:7:සෙසානි සබ්බානිපි පඤ්චපඤ්ඤාස උපෙක්ඛාසහගතචිත්තානෙවාති।
bod:8:සුඛං දුක්ඛමුපෙක්ඛාති, තිවිධා තත්ථ වෙදනා।
gae:සොමනස්සං දොමනස්සමිතිභෙදෙන පඤ්චධා॥
bod:9:සුඛමෙකත්ථ දුක්ඛඤ්ච, දොමනස්සං ද්වයෙ ඨිතං।
gae:ද්වාසට්ඨීසු සොමනස්සං, පඤ්චපඤ්ඤාසකෙතරා॥
sub:හෙතුසඞ්ගහො
bod:10:<b>හෙතුසඞ්ගහෙ</b> හෙතූ නාම ලොභො දොසො මොහො අලොභො අදොසො අමොහො චාති ඡබ්බිධා භවන්ති।
bod:11:තත්ථ පඤ්චද්වාරාවජ්ජනද්විපඤ්චවිඤ්ඤාණසම්පටිච්ඡනසන්තීරණවොට්ඨබ්බනහසනවසෙන අහෙතුකචිත්තානි නාම।
bod:12:සෙසානි සබ්බානිපි එකසත්තති චිත්තානි සහෙතුකානෙව।
bod:13:තත්ථාපි ද්වෙ මොමූහචිත්තානි එකහෙතුකානි।
bod:14:සෙසානි දස අකුසලචිත්තානි චෙව ඤාණවිප්පයුත්තානි ද්වාදස කාමාවචරසොභනානි චෙති ද්වාවීසති ද්විහෙතුකචිත්තානි।
bod:15:ද්වාදස <pb M=.17/> <pb V=.18/> ඤාණසම්පයුත්තකාමාවචරසොභනානි චෙව පඤ්චතිංස මහග්ගතලොකුත්තරචිත්තානි චෙති සත්තචත්තාලීස තිහෙතුකචිත්තානීති।
bod:16:ලොභො දොසො ච මොහො ච,
gax:හෙතූ අකුසලා තයො।
gax:අලොභාදොසාමොහො ච,
gae:කුසලාබ්යාකතා තථා॥
bod:17:අහෙතුකාට්ඨාරසෙකහෙතුකා ද්වෙ ද්වාවීසති।
gae:ද්විහෙතුකා මතා සත්තචත්තාලීසතිහෙතුකා॥
sub:කිච්චසඞ්ගහො
bod:18:<b>කිච්චසඞ්ගහෙ</b> කිච්චානි නාම පටිසන්ධිභවඞ්ගාවජ්ජනදස්සනසවනඝායනසායනඵුසනසම්පටිච්ඡනසන්තීරණවොට්ඨබ්බනජවනතදාරම්මණචුතිවසෙන චුද්දසවිධානි භවන්ති।
bod:19:පටිසන්ධිභවඞ්ගාවජ්ජනපඤ්චවිඤ්ඤාණඨානාදිවසෙන පන තෙසං දසධා ඨානභෙදො වෙදිතබ්බො।
bod:20:තත්ථ ද්වෙ උපෙක්ඛාසහගතසන්තීරණානි චෙව අට්ඨ මහාවිපාකානි ච නව රූපාරූපවිපාකානි චෙති එකූනවීසති චිත්තානි පටිසන්ධිභවඞ්ගචුතිකිච්චානි නාම।
bod:21:ආවජ්ජනකිච්චානි පන ද්වෙ।
bod:22:තථා දස්සනසවනඝායනසායනඵුසනසම්පටිච්ඡනකිච්චානි ච।
bod:23:තීණි සන්තීරණකිච්චානි।
bod:24:මනොද්වාරාවජ්ජනමෙව <pb V=.19/> පඤ්චද්වාරෙ වොට්ඨබ්බනකිච්චං සාධෙති।
bod:25:ආවජ්ජනද්වයවජ්ජිතානි කුසලාකුසලඵලකිරියචිත්තානි පඤ්චපඤ්ඤාස ජවනකිච්චානි।
bod:26:අට්ඨ <pb M=.18/> මහාවිපාකානි චෙව සන්තීරණත්තයඤ්චෙති එකාදස තදාරම්මණකිච්චානි।
bod:27:තෙසු පන ද්වෙ උපෙක්ඛාසහගතසන්තීරණචිත්තානි පටිසන්ධිභවඞ්ගචුතිතදාරම්මණසන්තීරණවසෙන පඤ්චකිච්චානි නාම।
bod:28:මහාවිපාකානි අට්ඨ පටිසන්ධිභවඞ්ගචුතිතදාරම්මණවසෙන චතුකිච්චානි නාම।
bod:29:මහග්ගතවිපාකානි නව පටිසන්ධිභවඞ්ගචුතිවසෙන තිකිච්චානි නාම।
bod:30:සොමනස්සසන්තීරණං සන්තීරණතදාරම්මණවසෙන දුකිච්චං।
bod:31:තථා වොට්ඨබ්බනං වොට්ඨබ්බනාවජ්ජනවසෙන।
bod:32:සෙසානි පන සබ්බානිපි ජවනමනොධාතුත්තිකද්විපඤ්චවිඤ්ඤාණානි යථාසම්භවමෙකකිච්චානීති।
bod:33:පටිසන්ධාදයො නාම, කිච්චභෙදෙන චුද්දස।
gae:දසධා ඨානභෙදෙන, චිත්තුප්පාදා පකාසිතා॥
bod:34:අට්ඨසට්ඨි තථා ද්වෙ ච, නවාට්ඨ ද්වෙ යථාක්කමං।
gae:එකද්විතිචතුපඤ්චකිච්චඨානානි නිද්දිසෙ॥
sub:ද්වාරසඞ්ගහො
bod:35:<b>ද්වාරසඞ්ගහෙ</b> <pb V=.20/> ද්වාරානි නාම චක්ඛුද්වාරං සොතද්වාරං ඝානද්වාරං ජිව්හාද්වාරං කායද්වාරං මනොද්වාරඤ්චෙති ඡබ්බිධානි භවන්ති।
bod:36:තත්ථ චක්ඛුමෙව චක්ඛුද්වාරං।
bod:37:තථා සොතාදයො සොතද්වාරාදීනි।
bod:38:මනොද්වාරං <pb M=.19/> පන භවඞ්ගන්ති පවුච්චති।
bod:39:තත්ථ පඤ්චද්වාරාවජ්ජනචක්ඛුවිඤ්ඤාණසම්පටිච්ඡනසන්තීරණවොට්ඨබ්බනකාමාවචරජවනතදාරම්මණවසෙන ඡචත්තාලීස චිත්තානි චක්ඛුද්වාරෙ යථාරහං උප්පජ්ජන්ති, තථා පඤ්චද්වාරාවජ්ජනසොතවිඤ්ඤාණාදිවසෙන සොතද්වාරාදීසුපි ඡචත්තාලීසෙව භවන්තීති සබ්බථාපි පඤ්චද්වාරෙ චතුපඤ්ඤාස චිත්තානි කාමාවචරානෙව।
bod:40:මනොද්වාරෙ පන මනොද්වාරාවජ්ජනපඤ්චපඤ්ඤාසජවනතදාරම්මණවසෙන සත්තසට්ඨි චිත්තානි භවන්ති।
bod:41:එකූනවීසති පටිසන්ධිභවඞ්ගචුතිවසෙන ද්වාරවිමුත්තානි।
bod:42:තෙසු පන පඤ්චවිඤ්ඤාණානි චෙව මහග්ගතලොකුත්තරජවනානි චෙති ඡත්තිංස යථාරහමෙකද්වාරිකචිත්තානි නාම।
bod:43:මනොධාතුත්තිකං පන පඤ්චද්වාරිකං।
bod:44:සුඛසන්තීරණවොට්ඨබ්බනකාමාවචරජවනානි ඡද්වාරිකචිත්තානි।
bod:45:උපෙක්ඛාසහගතසන්තීරණමහාවිපාකානි <pb V=.21/> ඡද්වාරිකානි චෙව ද්වාරවිමුත්තානි ච।
bod:46:මහග්ගතවිපාකානි ද්වාරවිමුත්තානෙවාති।
bod:47:එකද්වාරිකචිත්තානි, පඤ්චඡද්වාරිකානි ච।
gae:ඡද්වාරිකවිමුත්තානි, විමුත්තානි ච සබ්බථා॥
gax:ඡත්තිංසති තථා තීණි, එකතිංස යථාක්කමං।
gae:දසධා නවධා චෙති, පඤ්චධා පරිදීපයෙ॥
sub:ආලම්බණසඞ්ගහො
bod:48:<b>ආලම්බණසඞ්ගහෙ</b> <pb M=.20/> ආරම්මණානි නාම රූපාරම්මණං සද්දාරම්මණං ගන්ධාරම්මණං රසාරම්මණං ඵොට්ඨබ්බාරම්මණං ධම්මාරම්මණඤ්චෙති ඡබ්බිධානි භවන්ති।
bod:49:තත්ථ රූපමෙව රූපාරම්මණං, තථා සද්දාදයො සද්දාරම්මණාදීනි।
bod:50:ධම්මාරම්මණං පන පසාදසුඛුමරූපචිත්තචෙතසිකනිබ්බානපඤ්ඤත්තිවසෙන ඡධා සඞ්ගය්හති।
bod:51:තත්ථ චක්ඛුද්වාරිකචිත්තානං සබ්බෙසම්පි රූපමෙව ආරම්මණං, තඤ්ච පච්චුප්පන්නං। තථා සොතද්වාරිකචිත්තාදීනම්පි සද්දාදීනි, තානි ච පච්චුප්පන්නානියෙව।
bod:52:මනොද්වාරිකචිත්තානං පන ඡබ්බිධම්පි පච්චුප්පන්නමතීතං අනාගතං කාලවිමුත්තඤ්ච යථාරහමාරම්මණං හොති।
bod:53:ද්වාරවිමුත්තානඤ්ච පටිසන්ධිභවඞ්ගචුතිසඞ්ඛාතානං ඡබ්බිධම්පි යථාසම්භවං යෙභුය්යෙන භවන්තරෙ <pb V=.22/> ඡද්වාරග්ගහිතං පච්චුප්පන්නමතීතං පඤ්ඤත්තිභූතං වා කම්මකම්මනිමිත්තගතිනිමිත්තසම්මතං ආරම්මණං හොති।
bod:54:තෙසු චක්ඛුවිඤ්ඤාණාදීනි යථාක්කමං රූපාදිඑකෙකාරම්මණානෙව।
bod:55:මනොධාතුත්තිකං පන රූපාදිපඤ්චාරම්මණං।
bod:56:සෙසානි කාමාවචරවිපාකානි හසනචිත්තඤ්චෙති සබ්බථාපි කාමාවචරාරම්මණානෙව।
bod:57:අකුසලානි චෙව ඤාණවිප්පයුත්තකාමාවචරජවනානි චෙති ලොකුත්තරවජ්ජිතසබ්බාරම්මණානි।
bod:58:ඤාණසම්පයුත්තකාමාවචරකුසලානි <pb M=.21/> චෙව පඤ්චමජ්ඣානසඞ්ඛාතං අභිඤ්ඤාකුසලඤ්චෙති අරහත්තමග්ගඵලවජ්ජිතසබ්බාරම්මණානි।
bod:59:ඤාණසම්පයුත්තකාමාවචරකිරියානි චෙව කිරියාභිඤ්ඤාවොට්ඨබ්බනඤ්චෙති සබ්බථාපි සබ්බාරම්මණානි।
bod:60:ආරුප්පෙසු දුතියචතුත්ථානි මහග්ගතාරම්මණානි।
bod:61:සෙසානි මහග්ගතචිත්තානි සබ්බානිපි පඤ්ඤත්තාරම්මණානි।
bod:62:ලොකුත්තරචිත්තානි නිබ්බානාරම්මණානීති।
bod:63:පඤ්චවීස පරිත්තම්හි, ඡ චිත්තානි මහග්ගතෙ।
gae:එකවීසති වොහාරෙ, අට්ඨ නිබ්බානගොචරෙ॥
gax:වීසානුත්තරමුත්තම්හි <pb V=.23/>, අග්ගමග්ගඵලුජ්ඣිතෙ।
gae:පඤ්ච සබ්බත්ථ ඡච්චෙති, සත්තධා තත්ථ සඞ්ගහො॥
sub:වත්ථුසඞ්ගහො
bod:64:<b>වත්ථුසඞ්ගහෙ</b> වත්ථූනි නාම චක්ඛුසොතඝානජිව්හාකායහදයවත්ථු චෙති ඡබ්බිධානි භවන්ති।
bod:65:තානි කාමලොකෙ සබ්බානිපි ලබ්භන්ති।
bod:66:රූපලොකෙ පන ඝානාදිත්තයං නත්ථි।
bod:67:අරූපලොකෙ පන සබ්බානිපි න සංවිජ්ජන්ති।
bod:68:තත්ථ පඤ්චවිඤ්ඤාණධාතුයො යථාක්කමං එකන්තෙන පඤ්ච පසාදවත්ථූනි නිස්සායෙව පවත්තන්ති।
bod:69:පඤ්චද්වාරාවජ්ජනසම්පටිච්ඡනසඞ්ඛාතා පන මනොධාතු ච හදයං නිස්සිතායෙව පවත්තන්ති।
bod:70:අවසෙසා <pb M=.22/> පන මනොවිඤ්ඤාණධාතුසඞ්ඛාතා ච සන්තීරණමහාවිපාකපටිඝද්වයපඨමමග්ගහසනරූපාවචරවසෙන හදයං නිස්සායෙව පවත්තන්ති।
bod:71:අවසෙසා කුසලාකුසලකිරියානුත්තරවසෙන පන නිස්සාය වා අනිස්සාය වා।
bod:72:ආරුප්පවිපාකවසෙන හදයං අනිස්සායෙවාති।
bod:73:ඡවත්ථුං <pb V=.24/> නිස්සිතා කාමෙ, සත්ත රූපෙ චතුබ්බිධා।
gae:තිවත්ථුං නිස්සිතාරුප්පෙ, ධාත්වෙකා නිස්සිතා මතා॥
bod:74:තෙචත්තාලීස නිස්සාය, ද්වෙචත්තාලීස ජායරෙ।
gae:නිස්සාය ච අනිස්සාය, පාකාරුප්පා අනිස්සිතා॥
cen:ඉති අභිධම්මත්ථසඞ්ගහෙ පකිණ්ණකසඞ්ගහවිභාගො නාම
cen:තතියො පරිච්ඡෙදො।
