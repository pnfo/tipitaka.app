cha:2:උද්දෙසවාරවණ්ණනා
bod:1:එවං <pb V=.147/> සඞ්ගහවාරෙන සඞ්ඛෙපතො දස්සිතෙ හාරාදයො ඉදානි විභාගෙන දස්සෙතුං <b>“තත්ථ කතමෙ සොළස හාරා”</b>තිආදිදෙසනා ආරද්ධා। තත්ථ <b>තත්ථා</b>ති යං වුත්තං – “සොළසහාරා නෙත්තී”ති, තස්මිං වචනෙ, තිස්සං වා ගාථායං, යානි හාරනයමූලපදානි උද්ධටානි, තෙසූති අත්ථො। <b>කතමෙ</b>ති පුච්ඡාවචනං। පුච්ඡා ච නාමෙසා පඤ්චවිධා අදිට්ඨජොතනාපුච්ඡා දිට්ඨසංසන්දනාපුච්ඡා විමතිච්ඡෙදනාපුච්ඡා අනුමතිපුච්ඡා කථෙතුකම්යතාපුච්ඡාති। තාසු අයං කථෙතුකම්යතාපුච්ඡා। <b>සොළසා</b>ති ගණනවසෙන පරිච්ඡෙදො। තෙන නෙසං න තතො උද්ධං අධො චාති එතපරමතං <pb M=.15/> දස්සෙති। සා චෙතපරමතා පරතො ආවි භවිස්සති। <b>හාරා</b>ති ගණනවසෙන පරිච්ඡින්නානං සාමඤ්ඤතො දස්සනං। <b>දෙසනා විචයො</b>තිආදි සරූපදස්සනං।
bod:තත්ථ කෙනට්ඨෙන හාරා? හරීයන්ති එතෙහි, එත්ථ වා සුත්තගෙය්යාදිවිසයා අඤ්ඤාණසංසයවිපල්ලාසාති <b>හාරා,</b> හරන්ති වා සයං තානි, හරණමත්තමෙව වාති <b>හාරා</b> ඵලූපචාරෙන। අථ වා හරීයන්ති වොහරීයන්ති ධම්මසංවණ්ණකධම්මපටිග්ගාහකෙහි ධම්මස්ස දානග්ගහණවසෙනාති <b>හාරා</b>। අථ වා හාරා වියාති <b>හාරා</b>। යථා හි අනෙකරතනාවලිසමූහො හාරසඞ්ඛාතො අත්තනො අවයවභූතරතනසම්ඵස්සෙහි සමුප්පජ්ජනීයමානහිලාදසුඛො හුත්වා තදුපභොගීජනසරීරසන්තාපං නිදාඝපරිළාහුපජනිතං වූපසමෙති, එවමෙතෙපි නානාවිධපරමත්ථරතනප්පබන්ධා සංවණ්ණනාවිසෙසා අත්තනො අවයවභූතපරමත්ථරතනාධිගමෙන සමුප්පාදියමානනිබ්බුතිසුඛා ධම්මපටිග්ගාහකජනහදයපරිතාපං කාමරාගාදිකිලෙසහෙතුකං වූපසමෙන්තීති। අථ වා හාරයන්ති අඤ්ඤාණාදීනං හාරං අපගමං කරොන්ති ආචික්ඛන්තීති වා <b>හාරා</b>। අථ වා සොතුජනචිත්තස්ස හරණතො රමණතො ච <b>හාරා</b> නිරුත්තිනයෙන, යථා – “භවෙසු වන්තගමනො භගවා”ති (විසුද්ධි॰ 1.144; පාරා॰ අට්ඨ॰ 1.1 වෙරඤ්ජකණ්ඩවණ්ණනා)। අයං තාව හාරානං සාධාරණතො අත්ථො।
bod:අසාධාරණතො පන දෙසීයති සංවණ්ණීයති එතාය සුත්තත්ථොති <b>දෙසනා,</b> දෙසනාසහචරණතො වා <pb V=.148/> <b>දෙසනා</b>। නනු ච අඤ්ඤෙපි හාරා දෙසනාසඞ්ඛාතස්ස සුත්තස්ස අත්ථසංවණ්ණනතො දෙසනාසහචාරිනොවාති? සච්චමෙතං, අයං පන හාරො යෙභුය්යෙන යථාරුතවසෙනෙව විඤ්ඤායමානො දෙසනාය සහ චරතීති වත්තබ්බතං අරහති, න තථා පරෙ। න හි අස්සාදාදීනවනිස්සරණාදිසන්දස්සනරහිතා සුත්තදෙසනා අත්ථි। අස්සාදාදිසන්දස්සනවිභාවනලක්ඛණො චායං හාරොති।
bod:විචියන්ති එතෙන, එත්ථ වා පදපඤ්හාදයො, විචිති එව වා තෙසන්ති <b>විචයො</b>। පාළියං පන විචිනතීති විචයොති අයමත්ථො දස්සිතො।
bod:<b>යුත්තී</b>ති උපපත්තිසාධනයුත්ති, ඉධ පන යුත්තිවිචාරණා යුත්ති උත්තරපදලොපෙන “රූපභවො රූප”න්ති යථා, යුත්තිසහචරණතො වා। ඉධාපි දෙසනාහාරෙ වුත්තනයෙන අත්ථො විත්ථාරෙතබ්බො।
bod:<b>පදට්ඨාන</b>න්ති <pb M=.16/> ආසන්නකාරණං, ඉධාපි පදට්ඨානවිචාරණාතිආදි වුත්තනයෙනෙව වෙදිතබ්බං।
bod:ලක්ඛීයන්ති එතෙන, එත්ථ වා එකලක්ඛණා ධම්මා අවුත්තාපි එකවචනෙනාති <b>ලක්ඛණං</b>।
bod:වියූහීයන්ති විභාගෙන පිණ්ඩීයන්ති එතෙන, එත්ථ වාති බ්යූහො। නිබ්බචනාදීනං සුත්තෙ දස්සියමානානං චතුන්නං බ්යූහොති <b>චතුබ්යූහො,</b> චතුන්නං වා බ්යූහො එත්ථාති <b>චතුබ්යූහො</b>।
bod:ආවට්ටීයන්ති එතෙන, එත්ථ වා සභාගා විසභාගා ච ධම්මා, තෙසං වා ආවට්ටනන්ති <b>ආවට්ටො</b>।
bod:විභජීයන්ති එතෙන, එත්ථ වා සාධාරණාසාධාරණානං සංකිලෙසවොදානධම්මානං භූමියොති <b>විභත්ති,</b> විභජනං වා එතෙසං භූමියාති <b>විභත්ති</b>।
bod:පටිපක්ඛවසෙන පරිවත්තීයන්ති ඉමිනා, එත්ථ වා සුත්තෙ වුත්තධම්මා, පරිවත්තනං වා තෙසන්ති <b>පරිවත්තනො</b>।
bod:විවිධං <pb V=.149/> වචනං එකස්සෙවත්ථස්ස වාචකමෙත්ථාති විවචනං, විවචනමෙව <b>වෙවචනං,</b> විවිධං වුච්චති එතෙන අත්ථොති වා විවචනං। සෙසං වුත්තනයමෙව।
bod:පකාරෙහි පභෙදතො වා ඤාපීයන්ති ඉමිනා, එත්ථ වා අත්ථාති <b>පඤ්ඤත්ති</b>।
bod:ඔතාරීයන්ති අනුප්පවෙසීයන්ති එතෙන, එත්ථ වා සුත්තාගතා ධම්මා පටිච්චසමුප්පාදාදීසූති <b>ඔතරණො</b>।
bod:සොධීයන්ති සමාධීයන්ති එතෙන, එත්ථ වා සුත්තෙ පදපදත්ථපඤ්හාරම්භාති <b>සොධනො</b>।
bod:අධිට්ඨීයන්ති අනුපවත්තීයන්ති එතෙන, එත්ථ වා සාමඤ්ඤවිසෙසභූතා ධම්මා විනා විකප්පෙනාති <b>අධිට්ඨානො</b>।
bod:පරිකරොති අභිසඞ්ඛරොති ඵලන්ති පරික්ඛාරො, හෙතු පච්චයො ච, පරික්ඛාරං ආචික්ඛතීති <b>පරික්ඛාරො,</b> හාරො, පරික්ඛාරවිසයත්තා පරික්ඛාරසහචරණතො වා <b>පරික්ඛාරො</b>।
bod:සමාරොපීයන්ති එතෙන, එත්ථ වා පදට්ඨානාදිමුඛෙන ධම්මාති <b>සමාරොපනො</b>। සබ්බත්ථ ච භාවසාධනවසෙනාපි අත්ථො සම්භවතීති තස්සාපි වසෙන යොජෙතබ්බං।
bod:<b>තස්සා</b>ති <pb M=.17/> යථාවුත්තස්ස හාරුද්දෙසස්ස। <b>අනුගීතී</b>ති වුත්තස්සෙවත්ථස්ස සුඛග්ගහණත්ථං අනුපච්ඡා ගායනගාථා, තාසු ඔසානගාථාය <b>අත්ථතො අසංකිණ්ණා</b>ති පදත්ථෙන සඞ්කරරහිතා, තෙන යදිපි කෙචි හාරා අඤ්ඤමඤ්ඤං අවිසිට්ඨා විය දිස්සන්ති, තථාපි තෙසං අත්ථතො සඞ්කරො නත්ථීති දස්සෙති। සො ච නෙසං අසඞ්කරො ලක්ඛණනිද්දෙසෙ සුපාකටො හොති। <b>එතෙසඤ්චෙවා</b>ති එතෙසං සොළසන්නං හාරානං। යථා අසඞ්කරො, තථා චෙව භවති। කිං භවති? <b>විත්ථාරතයා</b> විත්ථාරෙන। <b>නයවිභත්ති</b> නයෙන උපායෙන ඤායෙන විභාගො। එතෙන තං එව අසඞ්කිණ්ණතං විභාවෙති। කෙචි “විත්ථාරනයා”ති පඨන්ති, තං න සුන්දරං, අයඤ්ච ගාථා කෙසුචි පොත්ථකෙසු නත්ථි।
bod:2:එවං හාරෙ උද්දිසිත්වා ඉදානි නයෙ උද්දිසිතුං <b>“තත්ථ කතමෙ”</b>තිආදි වුත්තං। තත්ථ නයන්ති සංකිලෙසෙ වොදානානි ච විභාගතො ඤාපෙන්තීති <b>නයා,</b> නීයන්ති වා තානි එතෙහි <pb V=.150/>, එත්ථ වාති <b>නයා,</b> නයනමත්තමෙව වාති <b>නයා,</b> නීයන්ති වා සයං ධම්මකථිකෙහි උපනීයන්ති සුත්තස්ස අත්ථපවිචයත්ථන්ති <b>නයා</b>। අථ වා නයා වියාති <b>නයා</b>। යථා හි එකත්තාදයො නයා සම්මා පටිවිජ්ඣියමානා පච්චයපච්චයුප්පන්නධම්මානං යථාක්කමං සම්බන්ධවිභාගබ්යාපාරවිරහානුරූපඵලභාවදස්සනෙන අසඞ්කරතො සම්මුතිසච්චපරමත්ථසච්චානං සභාවං පවෙදයන්තා පරමත්ථසච්චප්පටිවෙධාය සංවත්තන්ති, එවමෙතෙපි කණ්හසුක්කසප්පටිභාගධම්මවිභාගදස්සනෙන අවිපරීතසුත්තත්ථාවබොධාය අභිසම්භුණන්තා වෙනෙය්යානං චතුසච්චප්පටිවෙධාය සංවත්තන්ති। අථ වා පරියත්තිඅත්ථස්ස නයනතො සංකිලෙසතො යමනතො ච <b>නයා</b> නිරුත්තිනයෙන।
bod:<b>නන්දියාවට්ටො</b>තිආදීසු නන්දියාවට්ටස්ස විය ආවට්ටො එතස්සාති <b>නන්දියාවට්ටො,</b> යථා හි නන්දියාවට්ටො අන්තොඨිතෙන පධානාවයවෙන බහිද්ධා ආවට්ටති, එවමයම්පි නයොති අත්ථො। අථ වා නන්දියා තණ්හාය පමොදස්ස වා ආවට්ටො එත්ථාති <b>නන්දියාවට්ටො</b>। තීහි අවයවෙහි ලොභාදීහි සංකිලෙසපක්ඛෙ අලොභාදීහි ච වොදානපක්ඛෙ පුක්ඛලො සොභනොති <b>තිපුක්ඛලො</b>। අසන්තාසනජවපරක්කමාදිවිසෙසයොගෙන සීහො භගවා, තස්ස වික්කීළිතං දෙසනාවචීකම්මභූතො විහාරොති කත්වා විපල්ලාසතප්පටිපක්ඛපරිදීපනතො සීහස්ස වික්කීළිතං එත්ථාති <b>සීහවික්කීළිතො,</b> <pb M=.18/> නයො। බලවිසෙසයොගදීපනතො වා සීහවික්කීළිතසදිසත්තා නයො <b>සීහවික්කීළිතො</b>। බලවිසෙසො චෙත්ථ සද්ධාදිබලං, දසබලානි එව වා। අත්ථනයත්තයදිසාභාවෙන කුසලාදිධම්මානං ආලොචනං <b>දිසාලොචනං</b>। තථා ආලොචිතානං තෙසං ධම්මානං අත්ථනයත්තයයොජනෙ සමානයනතො අඞ්කුසො විය <b>අඞ්කුසො</b>। ගාථාසු ලඤ්ජෙති පකාසෙති සුත්තත්ථන්ති ලඤ්ජකො, නයො ච සො ලඤ්ජකො චාති <b>නයලඤ්ජකො। ගතා</b>ති ඤාතා, මතාති අත්ථො। සො එව වා පාඨො। සෙසං වුත්තනයෙන වෙදිතබ්බං।
bod:3:එවං නයෙපි උද්දිසිත්වා ඉදානි මූලපදානි උද්දිසිතුං <b>“තත්ථ කතමානී”</b>තිආදි ආරද්ධං। තත්ථ මූලානි ච තානි නයානං පට්ඨානභාගානඤ්ච පතිට්ඨාභාවතො පදානි ච අධිගමූපායභාවතො කොට්ඨාසභාවතො චාති <b>මූලපදානි</b>। කොසල්ලසම්භූතට්ඨෙන, කුච්ඡිතානං වා පාපධම්මානං සලනතො විද්ධංසනතො, කුසානං වා රාගාදීනං ලවනතො, කුසා විය වා ලවනතො, කුසෙන වා ඤාණෙන ලාතබ්බතො පවත්තෙතබ්බතො <b>කුසලානි,</b> තප්පටිපක්ඛතො <b>අකුසලානී</b>ති පදත්ථො වෙදිතබ්බො।
bod:එවං ගණනපරිච්ඡෙදතො ජාතිභෙදතො ච මූලපදානි දස්සෙත්වා ඉදානි සරූපතො දස්සෙන්තො සංකිලෙසපක්ඛංයෙව <pb V=.151/> පඨමං උද්දිසති <b>“තණ්හා”</b>තිආදිනා। තත්ථ තසති පරිතසතීති <b>තණ්හා</b>। අවින්දියං වින්දති, වින්දියං න වින්දතීති <b>අවිජ්ජා,</b> විජ්ජාපටිපක්ඛාති වා <b>අවිජ්ජා</b>। ලුබ්භන්ති තෙන, සයං වා ලුබ්භති, ලුබ්භනමත්තමෙව වා සොති <b>ලොභො। දොසමොහෙසු</b>පි එසෙව නයො। අසුභෙ “සුභ”න්ති පවත්තා සඤ්ඤා <b>සුභසඤ්ඤා। සුඛසඤ්ඤා</b>දීසුපි ඉමිනාව නයෙන අත්ථො වෙදිතබ්බො। <b>සඞ්ගහ</b>න්ති ගණනං। <b>සමොසරණ</b>න්ති සමොරොපනං।
bod:පච්චනීකධම්මෙ සමෙතීති <b>සමථො</b>। අනිච්චාදීහි විවිධෙහි ආකාරෙහි පස්සතීති <b>විපස්සනා। අලොභා</b>දයො ලොභාදිපටිපක්ඛතො වෙදිතබ්බා। අසුභෙ “අසුභ”න්ති පවත්තා සඤ්ඤා <b>අසුභසඤ්ඤා,</b> කායානුපස්සනාසතිපට්ඨානං। සඤ්ඤාසීසෙන හි දෙසනා। <b>දුක්ඛසඤ්ඤා</b>දීසුපි එසෙව නයො।
bod:<b>ඉදං උද්දාන</b>න්ති ඉදං වුත්තස්සෙව අත්ථස්ස විප්පකිණ්ණභාවෙන නස්සිතුං අදත්වා උද්ධං දානං රක්ඛණං උද්දානං, සඞ්ගහවචනන්ති අත්ථො। “චත්තාරො විපල්ලාසා”තිපි <pb M=.19/> පාඨො। <b>කිලෙසභූමී</b>ති සංකිලෙසභූමි සබ්බෙසං අකුසලධම්මානං සමොසරණට්ඨානත්තා। කුසලානං යානි තීණි මූලානි। “කුසලානී”තිපි පඨන්ති। <b>සතිපට්ඨානා</b>ති අසුභසඤ්ඤාදයො සන්ධායාහ। <b>ඉන්ද්රියභූමී</b>ති සද්ධාදීනං විමුත්තිපරිපාචනින්ද්රියානං සමොසරණට්ඨානත්තා වුත්තං। <b>යුජ්ජන්තී</b>ති යොජීයන්ති। <b>ඛො</b>ති පදපූරණෙ, අවධාරණත්ථෙ වා නිපාතො। තෙන එතෙ එවාති දස්සෙති। අට්ඨාරසෙවාති වා। <b>මූලපදා</b>ති මූලපදානි, ලිඞ්ගවිපල්ලාසො වා।
cen:උද්දෙසවාරවණ්ණනා නිට්ඨිතා।
