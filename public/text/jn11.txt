cha:11:කලහවිවාදසුත්තනිද්දෙසවණ්ණනා
bod:97:එකාදසමෙ <pb V=.282/> <pb P=2.351/> <pb M=.308/> කලහවිවාදසුත්තනිද්දෙසෙ <b>කුතොපහූතා කලහා විවාදා</b>ති කලහො ච තස්ස පුබ්බභාගො විවාදො චාති ඉමෙ කුතො ජාතා। <b>පරිදෙවසොකා සහමච්ඡරා චා</b>ති පරිදෙවසොකා ච සහමච්ඡරා ච කුතො පහූතා। <b>මානාතිමානා සහපෙසුණා චා</b>ති මානා ච අතිමානා ච පෙසුණා ච කුතො පහූතා। <b>තෙ</b>ති තෙ සබ්බෙපි අට්ඨ කිලෙසධම්මා। <b>තදිඞ්ඝ බ්යූහී</b>ති තං මයා පුච්ඡිතමත්ථං බ්රූහි, යාචාමි තං අහන්ති। යාචනත්ථො හි <b>ඉඞ්ඝා</b>ති නිපාතො।
bod:<b>එකෙන ආකාරෙනා</b>ති එකෙන කාරණෙන। <b>අපරෙන ආකාරෙනා</b>ති අපරෙන කාරණෙන। <b>ආගාරිකා දණ්ඩපසුතා</b>ති ගහපතිනො විහෙසමානා। <b>පබ්බජිතා ආපත්තිං ආපජ්ජන්තා</b>ති අනගාරිකා සත්තසු ආපත්තික්ඛන්ධෙසු අඤ්ඤතරං ආපජ්ජමානා।
bod:<b>කුතොපහූතා</b>ති කුතොභූතා। <b>කුතොජාතා</b>ති කුතො පටිලද්ධභාවා। <b>කුතොසඤ්ජාතා</b>ති උපසග්ගෙන පදං වඩ්ඪිතං। <b>කුතොනිබ්බත්තා</b>ති කුතො නිබ්බත්තලක්ඛණං පත්තා। උපසග්ගෙන පදං වඩ්ඪෙත්වා <b>“කුතොඅභිනිබ්බත්තා”</b>ති වුත්තං। <b>කුතොපාතුභූතා</b>ති කුතොපාකටීභූතා। <b>කිං නිදානා</b>තිආදීසු අත්තනො ඵලං නිදෙතීති <b>නිදානං</b>। එතස්මා ඵලං සමුදෙතීති <b>සමුදයො</b>। එතස්මා ඵලං ජායතීති <b>ජාති</b>। එතස්මා ඵලං පභවතීති <b>පභවො। මූලං පුච්ඡතී</b>ති කලහස්ස කාරණං පුච්ඡති। කාරණඤ්හි පතිට්ඨට්ඨෙන මූලං। අත්තනො ඵලනිප්ඵාදනත්ථං හිනොති පවත්තතීති <b>හෙතු</b>। “හන්ද නං ගණ්හථා”ති දස්සෙන්තං විය අත්තනො ඵලං නිදෙතීති <b>නිදානං</b>। එතස්මා ඵලං සම්භවතීති <b>සම්භවො</b>। පභවති ඵලං එතස්මාති <b>පභවො</b>। සමුට්ඨාති එත්ථ ඵලං, එතෙන වා සමුට්ඨාතීති <b>සමුට්ඨානං</b>। අත්තනො ඵලං ආහරතීති <b>ආහාරො</b>। අපටික්ඛිපිතබ්බට්ඨෙන අත්තනො ඵලං ආරමෙතීති <b>ආරම්මණං</b>। එතං පටිච්ච අපටික්ඛිපිත්වා ඵලං <pb P=2.352/> එති පවත්තතීති <b>පච්චයො</b>। එතස්මා ඵලං සමුදෙතීති <b>සමුදයො</b>ති එවමෙතෙසං පදානං වචනත්ථො වෙදිතබ්බො। තං සන්ධාය “කලහස්ස ච විවාදස්ස ච මූලං පුච්ඡතී”තිආදිනා නයෙන දෙසනා වුත්තා।
bod:98:<b>පියප්පහූතා</b>ති <pb V=.283/> පියවත්ථුතො ජාතා। <b>මච්ඡෙරයුත්තා කලහා විවාදා</b>ති ඉමිනා කලහවිවාදාදීනං න කෙවලං පියවත්ථුමෙව, මච්ඡරියම්පි පච්චයං <pb M=.309/> දස්සෙති। කලහවිවාදසීසෙන චෙත්ථ සබ්බෙපි තෙ ධම්මා වුත්තාති වෙදිතබ්බා। යථා ච එතෙසං මච්ඡරියං, තථා පෙසුණානඤ්ච විවාදං। තෙනාහ <b>“විවාදජාතෙසු ච පෙසුණානී”</b>ති। ඉමිස්සා ගාථාය නිද්දෙසො උත්තානත්ථොයෙව।
bod:99:<b>පියා සු ලොකස්මිං කුතොනිදානා, යෙ චාපි ලොභා විචරන්ති ලොකෙ</b>ති “පියප්පහූතා කලහා”ති යෙ එත්ථ වුත්තා, තෙ පියා ලොකස්මිං කුතොනිදානා, න කෙවලඤ්ච පියා, යෙ චාපි ඛත්තියාදයො ලොකෙ විචරන්ති ලොභහෙතු ලොභෙනාභිභූතා විචරන්ති, තෙසං සො ලොභො ච කුතොනිදානොති ද්වෙ අත්ථෙ එකාය පුච්ඡාය පුච්ඡති। <b>කුතොනිදානා</b>ති චෙත්ථ කිංනිදානා කිංහෙතුකාති පච්චත්තවචනස්ස තොආදෙසො වෙදිතබ්බො, සමාසෙ චස්ස ලොපාභාවො। අථ වා <b>නිදානා</b>ති ජාතා, උප්පන්නාති අත්ථො। තස්මා කුතො ජාතා කුතො උප්පන්නාති වුත්තං හොති। <b>ආසා ච නිට්ඨා චා</b>ති ආසා ච තස්සා ආසාය සමිද්ධි ච। <b>යෙ සම්පරායාය නරස්ස හොන්තී</b>ති යෙ නරස්ස සම්පරායාය හොන්ති, පරායනා හොන්තීති වුත්තං හොති। එකා එවායම්පි පුච්ඡා।
bod:<b>දීපා හොන්තී</b>ති පතිට්ඨා භවන්ති। <b>සරණා හොන්තී</b>ති දුක්ඛනාසනා හොන්ති। <b>නිට්ඨාපරායනා හොන්තී</b>ති සමිද්ධිපරායනා හොන්ති।
bod:100:<b>ඡන්දානිදානානී</b>ති කාමච්ඡන්දාදිඡන්දනිදානානි। <b>යෙ චාපි ලොභා විචරන්තී</b>ති යෙ චාපි ඛත්තියාදයො ලොභා විචරන්ති, තෙසං ලොභොපි ඡන්දනිදානොති ද්වෙපි අත්ථෙ එකතො විස්සජ්ජෙති। <b>ඉතොනිදානා</b>ති ඡන්දනිදානා එවාති වුත්තං හොති। “ඉතොනිදානා”ති හි ඡන්දං සන්ධායාහ। ඡන්දනිදානා හි ලොභාදයො। “ඉතොනිදානා”ති සද්දසිද්ධි <pb P=2.353/> චෙත්ථ “කුතොනිදානා”ති එත්ථ වුත්තනයෙන වෙදිතබ්බා। ආසාය සමිද්ධි වුච්චති <b>නිට්ඨා</b>ති අජ්ඣාසයනිබ්බත්තිපටිලාභො කථීයති।
bod:101:<b>විනිච්ඡයා</b>ති තණ්හාදිට්ඨිවිනිච්ඡයා। <b>යෙ චාපි ධම්මා සමණෙන වුත්තා</b>ති යෙ ච අඤ්ඤෙපි කොධාදීහි සම්පයුත්තා, තථාරූපා වා අකුසලා ධම්මා බුද්ධසමණෙන වුත්තා, තෙ <b>කුතොපහූතා</b>ති।
bod:<b>අඤ්ඤජාතිකා</b>ති <pb M=.310/> අඤ්ඤසභාවා। <b>අඤ්ඤවිහිතකා</b>ති අඤ්ඤෙනාකාරෙන ඨිතා। <b>සමිතපාපෙනා</b>ති නිබ්බාපිතපාපෙන। <b>බාහිතපාපධම්මෙනා</b>ති පහීනලාමකධම්මෙන। <b>භින්නකිලෙසමූලෙනා</b>ති කිලෙසමූලානි <pb V=.284/> භින්දිත්වා ඨිතෙන। <b>සබ්බාකුසලමූලබන්ධනා පමුත්තෙනා</b>ති ද්වාදසඅකුසලබන්ධනං මොචෙත්වා ඨිතෙන। <b>වුත්තා</b>ති කථිතා। <b>පවුත්තා</b>ති පකාරෙන කථිතා।
bod:102:<b>තමූපනිස්සාය පහොති ඡන්දො</b>ති තං සුඛදුක්ඛවෙදනං තදුභයවත්ථුසඞ්ඛාතං සාතාසාතං උපනිස්සාය සංයොගවියොගපත්ථනාවසෙන ඡන්දො පහොති। එත්තාවතා “ඡන්දො නු ලොකස්මිං කුතොනිදානො”ති අයං පඤ්හො විස්සජ්ජිතො හොති। <b>රූපෙසු දිස්වා විභවං භවඤ්චා</b>ති රූපෙසු වයඤ්ච උප්පාදඤ්ච දිස්වා। <b>විනිච්ඡයං කුබ්බති ජන්තු ලොකෙ</b>ති අපායාදිකෙ ලොකෙ අයං ජන්තු භොගාධිගමත්ථං තණ්හාවිනිච්ඡයං “අත්තා මෙ උප්පන්නො”තිආදිනා නයෙන දිට්ඨිවිනිච්ඡයඤ්ච කුරුතෙ। එත්තාවතා “විනිච්ඡයා චාපි කුතොපභූතා”ති අයං පඤ්හො විස්සජ්ජිතො හොති।
bod:<b>සාතාසාතං නිස්සායා</b>ති මධුරඤ්ච අමධුරඤ්ච උපනිස්සයං කත්වා। <b>ඉට්ඨානිට්ඨ</b>න්ති ඉට්ඨාරම්මණඤ්ච අනිට්ඨාරම්මණඤ්ච।
bod:<b>සුරාමෙරයමජ්ජප්පමාදට්ඨානානුයොග</b>න්ති එත්ථ <b>සුරා</b>ති පිට්ඨසුරා පූවසුරා ඔදනසුරා කිණ්ණපක්ඛිත්තා සම්භාරසංයුත්තාති පඤ්ච සුරා। <b>මෙරය</b>න්ති පුප්ඵාසවො ඵලාසවො මධ්වාසවො ගුළාසවො සම්භාරසංයුත්තොති පඤ්ච ආසවා। තං සබ්බම්පි මදකරණවසෙන මජ්ජං। <b>පමාදට්ඨාන</b>න්ති පමාදකාරණං, යාය චෙතනාය තං මජ්ජං පිවති, තස්සෙතං අධිවචනං। <b>අනුයොග</b>න්ති තං සුරාමෙරයමජ්ජප්පමාදට්ඨානානුයොගං <pb P=2.354/> අනුආයොගං පුනප්පුනං කරණං। යස්මා ච පන තං අනුයුත්තස්ස මෙ උප්පන්නා චෙව භොගා පරිහායන්ති, අනුප්පන්නා ච නුප්පජ්ජන්ති, තස්මා “මෙ භොගා පරික්ඛයං ඛීණභාවං ගච්ඡන්තී”ති ජානාති। එවං සබ්බත්ථ। <b>විකාලවිසිඛාචරියානුයොග</b>න්ති අවෙලාය විසිඛාසු චරියානුයුත්තං। <b>සමජ්ජාභිචරණ</b>න්ති නච්චාදිදස්සනවසෙන සමජ්ජාභිගමනං। <b>ආලස්යානුයොග</b>න්ති කායාලසියතාය යුත්තප්පයුත්තතං। <b>අපායමුඛානි න සෙවතී</b>ති භොගානං විනාසද්වාරානි න සෙවති।
bod:<b>කසියා වා</b>ති කසිකම්මෙන වා। <b>වණිජ්ජාය වා</b>ති ධම්මිකවණිජ්ජකම්මෙන වා। <b>ගොරක්ඛෙන වා</b>ති ගොපාලකම්මෙන වා। <b>ඉස්සත්ථෙන වා</b>ති ධනුසිප්පෙන <pb M=.311/> වා। <b>රාජපොරිසෙන වා</b>ති රාජසෙවකකම්මෙන වා। <b>සිප්පඤ්ඤතරෙන වා</b>ති කුම්භකාරාදිසිප්පානං අඤ්ඤතරෙන වා। <b>පටිපජ්ජතී</b>ති පයොගං කරොති। <b>චක්ඛුස්මිං උප්පන්නෙ ජානාතී</b>ති සසම්භාරචක්ඛුස්මිං උප්පන්නෙ ජානාති। <b>“අත්තා මෙ උප්පන්නො”</b>ති දිට්ඨිං ගණ්හාති। <b>චක්ඛුස්මිං අන්තරහිතෙ</b>ති තස්මිං විනට්ඨෙ। <b>අත්තා</b> <pb V=.285/> <b>මෙ අන්තරහිතො</b>ති “මම අත්තා විනට්ඨො”ති දිට්ඨිං ගණ්හාති। <b>විගතො මෙ අත්තා</b>ති වීතික්කන්තො මම අත්තා। <b>සොතස්මි</b>න්තිආදීසුපි එසෙව නයො।
bod:103:<b>එතෙපි ධම්මා ද්වයමෙව සන්තෙ</b>ති එතෙ කොධාදයො ධම්මා සාතාසාතද්වයෙ සන්තෙ එව හොන්ති උප්පජ්ජන්ති। එත්තාවතා තතියපඤ්හොපි විස්සජ්ජිතො හොති। ඉදානි යො එවං විස්සජ්ජිතෙසු එතෙසු පඤ්හෙසු කථංකථී භවෙය්ය, තස්ස කථංකථාපහානූපායං දස්සෙන්තො ආහ <b>“කථංකථී ඤාණපථාය සික්ඛෙ”</b>ති, ඤාණදස්සනඤාණාධිගමනත්ථං තිස්සො සික්ඛා සික්ඛෙය්යාති වුත්තං හොති। කිංකාරණා? <b>ඤත්වා පවුත්තා සමණෙන ධම්මා</b>। බුද්ධසමණෙන හි ඤත්වා ධම්මා වුත්තා, නත්ථි තස්ස ධම්මෙසු අඤ්ඤාණං, අත්තනො පන ඤාණානුභාවෙන තෙ අජානන්තො න ජානෙය්ය, න දෙසනාදොසෙන। තස්මා <b>කථංකථී ඤාණපථාය සික්ඛෙ, ඤත්වා පවුත්තා සමණෙන ධම්මා</b>ති।
bod:<b>පක්ඛෙපබන්ධනෙන වා බද්ධො</b>ති නාගරිකබන්ධෙන බද්ධො। <b>පරික්ඛෙපබන්ධනෙන වා</b>ති වතිපරික්ඛෙපබන්ධනෙන වා। <b>ගාමබන්ධනෙනා</b>තිආදීසු තස්මා තස්මා <pb P=2.355/> ඨානතො නික්ඛමිතුං අලභන්තො ගාමබන්ධනාදීහි බද්ධො නාම හොති। <b>තස්ස බන්ධනස්ස මොක්ඛත්ථායා</b>ති එතස්ස වුත්තප්පකාරස්ස බන්ධනස්ස මොචනත්ථං।
bod:<b>ඤාණම්පි ඤාණපථො</b>ති පුරෙ උප්පන්නං ඤාණං අපරාපරුප්පන්නස්ස ඤාණම්පි ඤාණස්ස සඤ්චරණමග්ගොති ඤාණම්පි ඤාණපථො। <b>ඤාණස්ස ආරම්මණම්පි ඤාණපථො</b>ති ඤාණස්ස පච්චයොපි තං ආලම්බිත්වා උප්පජ්ජනතො ඤාණපථො। <b>ඤාණසහභුනොපි ධම්මා ඤාණපථො</b>ති ඤාණෙන සහුප්පන්නා අවසෙසා චිත්තචෙතසිකා ධම්මාපි ඤාණපථො। ඉදානි උපමාය සාධෙන්තො <b>“යථා අරියමග්ගො අරියපථො”</b>තිආදිමාහ।
bod:<b>කථංකථී</b> <pb M=.312/> <b>පුග්ගලො</b>ති විචිකිච්ඡාවන්තො පුග්ගලො। <b>සකඞ්ඛො</b>ති සද්වෙළ්හකො। <b>සවිලෙඛො</b>ති චිත්තරාජිවන්තො। <b>සද්වෙළ්හකො</b>ති කඞ්ඛාවන්තො। <b>සවිචිකිච්ඡො</b>ති සන්දෙහවන්තො। <b>ඤාණාධිගමායා</b>ති ඤාණපටිලාභත්ථාය। <b>ඤාණඵුසනායා</b>ති ඤාණපටිවිජ්ඣනත්ථාය। අථ වා ඤාණවින්දනත්ථාය। <b>ඤාණසච්ඡිකිරියායා</b>ති ඤාණස්ස පච්චක්ඛකරණත්ථාය। <b>සනිදානාහ</b>න්ති අහං සනිදානං සපච්චයං කත්වා ධම්මදෙසනං කරොමි। <b>සප්පාටිහාරිය</b>න්ති නිය්යානිකං කත්වා। <b>නො අප්පාටිහාරිය</b>න්ති අනිය්යානිකං අකත්වා ධම්මදෙසනං කරොමි।
bod:104:<b>සාතං අසාතඤ්ච කුතොනිදානා</b>ති එත්ථ සාතාසාතන්ති සුඛදුක්ඛවෙදනා එව අධිප්පෙතා <pb V=.286/>। <b>න භවන්ති හෙතෙ</b>ති න භවන්ති එතෙ। <b>විභවං භවඤ්චාපි යමෙතමත්ථං, එතං මෙ පබ්රූහි යතොනිදාන</b>න්ති සාතාසාතානං විභවං භවඤ්ච එතම්පි යං අත්ථං। ලිඞ්ගබ්යත්තයො එත්ථ කතො। ඉදං පන වුත්තං හොති – සාතාසාතානං විභවො භවො චාති යො එස අත්ථො, එතං මෙ පබ්රූහි යතොනිදානන්ති। එත්ථ ච සාතාසාතානං විභවභවවත්ථුකා විභවභවදිට්ඨියො එව විභවභවාති අත්ථතො වෙදිතබ්බා। තථා හි ඉමස්ස පඤ්හස්ස විස්සජ්ජනපක්ඛෙ “භවදිට්ඨිපි ඵස්සනිදානා, විභවදිට්ඨිපි ඵස්සනිදානා”ති උපරි නිද්දෙසෙ (මහානි॰ 105) වක්ඛති। ඉමාය ගාථාය නිද්දෙසෙ වත්තබ්බං නත්ථි।
bod:105:<b>ඉතොනිදාන</b>න්ති ඵස්සනිදානං। ඉමායපි වත්තබ්බං නත්ථි।
bod:106:<b>කිස්මිං</b> <pb P=2.356/> <b>විභූතෙ න ඵුසන්ති ඵස්සා</b>ති කිස්මිං වීතිවත්තෙ චක්ඛුසම්ඵස්සාදයො පඤ්ච ඵස්සා න ඵුසන්ති। ඉමායපි වත්තබ්බං නත්ථි।
bod:107:<b>නාමඤ්ච රූපඤ්ච පටිච්චා</b>ති සම්පයුත්තකනාමඤ්ච වත්ථාරම්මණරූපඤ්ච පටිච්ච। <b>රූපෙ විභූතෙ න ඵුසන්ති ඵස්සා</b>ති රූපෙ වීතිවත්තෙ පඤ්ච ඵස්සා න ඵුසන්ති।
bod:<b>තිණ්ණං සඞ්ගති ඵස්සො</b>ති චක්ඛුරූපවිඤ්ඤාණානං තිණ්ණන්නං සඞ්ගතියා ඵස්සො ජායති। <b>චක්ඛු ච රූපා ච රූපස්මි</b>න්ති පසාදචක්ඛුඤ්ච රූපාරම්මණානි ච රූපභාගෙ රූපකොට්ඨාසෙ කත්වා। <b>චක්ඛුසම්ඵස්සං ඨපෙත්වා</b>ති තිණ්ණං සඞ්ගතියා උප්පන්නඵස්සං මුඤ්චිත්වා। <b>සම්පයුත්තකා ධම්මා නාමස්මි</b>න්ති අවසෙසා වෙදනාදයො <pb M=.313/> ඵස්සෙන සහජාතා ධම්මා නාමභාගෙ। <b>සොතඤ්ච පටිච්චා</b>තිආදීසුපි එසෙව නයො।
bod:<b>චතූහාකාරෙහි රූපං විභූතං හොතී</b>ති චතූහි කාරණෙහි රූපං වීතිවත්තං හොති। <b>ඤාතවිභූතෙනා</b>ති පාකටං කත්වා වීතිවත්තෙන। <b>තීරණවිභූතෙනා</b>ති අනිච්චාදිතො තීරයිත්වා වීතිවත්තෙන। <b>පහානවිභූතෙනා</b>ති ඡන්දරාගපහානතො වීතිවත්තෙන। <b>සමතික්කමවිභූතෙනා</b>ති චතුන්නං අරූපසමාපත්තීනං පටිලාභවසෙන වීතිවත්තෙන।
bod:108:<b>කථං සමෙතස්සා</b>ති කථං පටිපන්නස්ස। <b>විභොති රූප</b>න්ති රූපං විභවති, න භවෙය්ය වා। <b>සුඛං දුඛඤ්චා</b>ති ඉට්ඨානිට්ඨරූපමෙව පුච්ඡති।
bod:<b>ජානෙය්යාමා</b>ති <pb V=.287/> ජානිස්සාම। <b>ආජානෙය්යාමා</b>ති විසෙසෙන ජානිස්සාම। <b>විජානෙය්යාමා</b>ති අනෙකවිධෙන ජානිස්සාම। <b>පටිවිජානෙය්යාමා</b>ති සම්මා ජානිස්සාම। <b>පටිවිජ්ඣෙය්යාමා</b>ති චිත්තෙන බුජ්ඣිස්සාම।
bod:109:<b>න සඤ්ඤසඤ්ඤී</b>ති යථා සමෙතස්ස විභොති රූපං, සො පකතිසඤ්ඤාය සඤ්ඤීපි න හොති। <b>න විසඤ්ඤසඤ්ඤී</b>ති විසඤ්ඤායපි විරූපාය සඤ්ඤාය විසඤ්ඤී න හොති උම්මත්තකො වා ඛිත්තචිත්තො වා। <b>නොපි අසඤ්ඤී</b>ති සඤ්ඤාවිරහිතොපි න හොති නිරොධසමාපන්නො වා අසඤ්ඤසත්තො වා। <b>න විභූතසඤ්ඤී</b>ති “සබ්බසො රූපසඤ්ඤාන”න්තිආදිනා (විභ॰ 508) නයෙන සමතික්කන්තසඤ්ඤීපි න හොති අරූපජ්ඣානලාභී। <b>එවං සමෙතස්ස විභොති රූප</b>න්ති එතස්මිං සඤ්ඤසඤ්ඤිතාදිභාවෙ අට්ඨත්වා යදෙතං වුත්තං “සො එවං <pb P=2.357/> සමාහිතෙ චිත්තෙ…පෙ॰… ආකාසානඤ්චායතනසමාපත්තිපටිලාභත්ථාය චිත්තං අභිනීහරතී”ති, එවං සමෙතස්ස අරූපමග්ගසමඞ්ගිනො විභොති රූපං। <b>සඤ්ඤානිදානා හි පපඤ්චසඞ්ඛා</b>ති එවං පටිපන්නස්සාපි ච යා සඤ්ඤා, තංනිදානා තණ්හාදිට්ඨිපපඤ්චාස්ස අප්පහීනාව හොන්තීති දස්සෙති।
bod:<b>අසඤ්ඤිනො වුච්චන්ති නිරොධසමාපන්නා</b>ති සඤ්ඤාවෙදනා නිරොධෙත්වා නිරොධසමාපන්නා සඤ්ඤාභාවෙන අසඤ්ඤිනොති කථීයන්ති। <b>අසඤ්ඤසත්තා</b>ති සබ්බෙන සබ්බං සඤ්ඤාභාවෙන අසඤ්ඤභවෙ නිබ්බත්තා।
bod:<b>සො එවං සමාහිතෙ චිත්තෙ</b>ති තත්ථ <b>සො</b>ති සො භික්ඛු। <b>එව</b>න්ති චතුත්ථජ්ඣානක්කමනිදස්සනමෙතං, ඉමිනා කමෙන චතුත්ථජ්ඣානං පටිලභිත්වාති වුත්තං <pb M=.314/> හොති। <b>සමාහිතෙ</b>ති ඉමිනා චතුත්ථජ්ඣානසමාධිනා සමාහිතෙ। <b>පරිසුද්ධෙ</b>තිආදීසු පන උපෙක්ඛාසතිපාරිසුද්ධිභාවෙන පරිසුද්ධෙ। පරිසුද්ධත්තායෙව <b>පරියොදාතෙ,</b> පභස්සරෙති වුත්තං හොති। සුඛාදීනං පච්චයානං ඝාතෙන විහතරාගාදිඅඞ්ගණත්තා <b>අනඞ්ගණෙ</b>। අනඞ්ගණත්තා එව ච <b>විගතූපක්කිලෙසෙ</b>। අඞ්ගණෙන හි චිත්තං උපක්කිලිස්සති। සුභාවිතත්තා <b>මුදුභූතෙ,</b> වසීභාවප්පත්තෙති වුත්තං හොති। වසෙ වත්තමානඤ්හි චිත්තං මුදූති වුච්චති। මුදුත්තායෙව ච <b>කම්මනියෙ,</b> කම්මක්ඛමෙ කම්මයොග්ගෙති වුත්තං හොති। මුදු හි චිත්තං කම්මනියං හොති සුද්ධන්තමිව සුවණ්ණං। තදුභයම්පි ච සුභාවිතත්තායෙව। යථාහ “නාහං, භික්ඛවෙ, අඤ්ඤං එකධම්මම්පි සමනුපස්සාමි, යං එවං භාවිතං කම්මනියං හොති යථයිදං, භික්ඛවෙ, චිත්ත”න්ති (අ॰ නි॰ 1.22)।
bod:එතෙසු හි පරිසුද්ධභාවාදීසු ඨිතත්තා <b>ඨිතෙ</b>। ඨිතත්තායෙව <b>ආනෙඤ්ජප්පත්තෙ</b> අචලෙ නිරිඤ්ජනෙති වුත්තං <pb V=.288/> හොති। මුදුකම්මඤ්ඤභාවෙන වා අත්තනො වසෙ ඨිතත්තා <b>ඨිතෙ</b>। සද්ධාදීහි පරිග්ගහිතත්තා <b>ආනෙඤ්ජප්පත්තෙ</b>। සද්ධාපරිග්ගහිතඤ්හි චිත්තං අස්සද්ධියෙන න ඉඤ්ජති, වීරියපරිග්ගහිතං කොසජ්ජෙන න ඉඤ්ජති, සතිපරිග්ගහිතං පමාදෙන න ඉඤ්ජති, සමාධිපරිග්ගහිතං උද්ධච්චෙන න ඉඤ්ජති, පඤ්ඤාපරිග්ගහිතං අවිජ්ජාය න ඉඤ්ජති, ඔභාසගතං කිලෙසන්ධකාරෙන න ඉඤ්ජති। ඉමෙහි ඡහි ධම්මෙහි පරිග්ගහිතුං ආනෙඤ්ජප්පත්තං හොති। එවං <pb P=2.358/> අට්ඨඞ්ගසමන්නාගතං චිත්තං අභිනීහාරක්ඛමං හොති ආකාසානඤ්චායතනසමාපත්තිපටිලාභත්ථාය।
bod:අපරො නයො – චතුත්ථජ්ඣානසමාධිනා <b>සමාහිතෙ</b>। නීවරණදූරීභාවෙන <b>පරිසුද්ධෙ</b>। විතක්කාදිසමතික්කමෙන <b>පරියොදාතෙ</b>। ඣානපටිලාභපච්චනිකානං පාපකානං ඉච්ඡාවචරානඤ්ච අභාවෙන <b>අනඞ්ගණෙ</b>। ඉච්ඡාවචරානන්ති ඉච්ඡාය අවචරානං, ඉච්ඡාවසෙන ඔතිණ්ණානං පවත්තානං නානප්පකාරානං කොපඅප්පච්චයානන්ති අත්ථො। අභිජ්ඣාදීනං චිත්තූපක්කිලෙසානං විගමෙන <b>විගතූපක්කිලෙසෙ</b>। උභයම්පි චෙතං අඞ්ගණසුත්තවත්ථසුත්තානුසාරෙනෙව (ම॰ නි॰ 1.57 ආදයො, 70 ආදයො) වෙදිතබ්බං। වසිප්පත්තියා <b>මුදුභූතෙ</b>। ඉද්ධිපාදභාවූපගමනෙන <b>කම්මනියෙ</b>। භාවනාපාරිපූරියා පණීතභාවූපගමෙන <b>ඨිතෙ ආනෙඤ්ජප්පත්තෙ,</b> යථා ආනෙඤ්ජභාවං ආනෙඤ්ජප්පත්තං හොති, එවං ඨිතෙති අත්ථො। එවම්පි අට්ඨඞ්ගසමන්නාගමෙන චිත්තං අභිනීහාරක්ඛමං හොති ආකාසානඤ්චායතනසමාපත්තිපටිලාභත්ථාය පාදකං පදට්ඨානභූතං।
bod:<b>ආරුප්පමග්ගසමඞ්ගී</b>ති <pb M=.315/> අරූපසමාපත්තියා ගමනමග්ගෙන අපරිහීනො। <b>පපඤ්චායෙව පපඤ්චසඞ්ඛා</b>ති තණ්හාදිපපඤ්චායෙව පපඤ්චසඞ්ඛා।
bod:110:<b>එත්තාවතග්ගං නු වදන්ති හෙකෙ, යක්ඛස්ස සුද්ධිං ඉධ පණ්ඩිතාසෙ। උදාහු අඤ්ඤම්පි වදන්ති එත්තො</b>ති එත්තාවතා නු ඉධ පණ්ඩිතා සමණබ්රාහ්මණා අග්ගං සුද්ධිං සත්තස්ස වදන්ති, උදාහු අඤ්ඤම්පි එත්තො අරූපසමාපත්තිතො අධිකඤ්ච වදන්තීති පුච්ඡති।
bod:<b>එත්තො අරූපසමාපත්තිතො</b>ති එතස්මා අරූපසමාපත්තිතො।
bod:111:<b>එත්තාවතග්ගම්පි වදන්ති හෙකෙ</b>ති එකෙ සස්සතවාදා සමණබ්රාහ්මණා පණ්ඩිතමානිනො එත්තාවතාපි අග්ගං සුද්ධිං වදන්ති। <b>තෙසං පනෙකෙ සමයං වදන්තී</b>ති තෙසඤ්ඤෙව එකෙ උච්ඡෙදවාදා සමයං උච්ඡෙදං වදන්ති। <b>අනුපාදිසෙසෙ කුසලාවදානා</b>ති අනුපාදිසෙසෙ කුසලවාදා සමානා।
bod:<b>භවතජ්ජිතා</b>ති <pb V=.289/> භවතො භීතා। <b>විභවං අභිනන්දන්තී</b>ති උච්ඡෙදං <pb P=2.359/> පටිච්ච තුස්සන්ති। <b>තෙ සත්තස්ස සම</b>න්ති තෙ උච්ඡෙදවාදිනො පුග්ගලස්ස සමං අනුප්පත්තිං වදන්ති। <b>උපසම</b>න්ති අතීව සමං। <b>වූපසම</b>න්ති සන්තං। <b>නිරොධ</b>න්ති අනුප්පාදං। <b>පටිපස්සද්ධි</b>න්ති අපුනුප්පත්තිං।
bod:112:<b>එතෙ ච ඤත්වා උපනිස්සිතා</b>ති එතෙ ච දිට්ඨිගතිකෙ සස්සතුච්ඡෙදදිට්ඨියො නිස්සිතාති ඤත්වා। <b>ඤත්වා මුනී නිස්සයෙ සො වීමංසී</b>ති නිස්සයෙ ච ඤත්වා සො වීමංසී පණ්ඩිතො බුද්ධමුනි। <b>ඤත්වා විමුත්තො</b>ති දුක්ඛානිච්චාදිතො ධම්මෙ ඤත්වා විමුත්තො। <b>භවාභවාය න සමෙතී</b>ති පුනප්පුනං උපපත්තියා න සමාගච්ඡති। <b>අපරාමස</b>න්ති අපරාමසන්තො। පරාමාසං නාපජ්ජන්තොති අත්ථො।
cen:සද්ධම්මප්පජ්ජොතිකාය මහානිද්දෙසට්ඨකථාය
cen:කලහවිවාදසුත්තනිද්දෙසවණ්ණනා නිට්ඨිතා।
