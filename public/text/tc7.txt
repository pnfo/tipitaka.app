cha:අට්ඨම පරිච්ඡෙද
sub:පණ්ඩුවාසුදෙවාභිසෙකො
gax:1:විජයො <pb M=.52/> සො මහාරාජා, වස්සෙ අන්තිමකෙ ඨිතො।
gae:ඉති චින්තයි “වුද්ධො’හං, න ච විජ්ජති මෙ සුතො॥
gax:2:කිච්ඡෙන වාසිතං රට්ඨං, නස්සෙය්ය මම අච්චයෙ।
gae:ආණාපෙය්යං රජ්ජහෙතු-සුමිත්තං භාතරං මම॥
gax:3:අථා’මච්චෙහි මන්තෙත්වා, ලෙඛං තත්ථ විසජ්ජයි।
gae:ලෙඛං දත්වාන විජයො, න චිරෙන දිවඞ්ගතො॥
gax:4:තස්මිං මතෙ අමච්චා තෙ, පෙක්ඛන්තා ඛත්තියාගමං।
gae:උපතිස්සගාමෙ ඨත්වාන, රට්ඨං සමුනුසාසිසුං॥
gax:5:මතෙ විජයරාජම්හි, ඛත්තියාගමනා පුරා।
gae:එකං වස්සං අයං ලංකා-දීපො ආසි අරාජකො॥
gax:6:තස්මිං සීහපුරෙ තස්ස, සීහබාහුස්ස රාජිනො।
gae:අච්චයෙන සුමිත්තො සො, රාජා තස්ස සුතො අහු॥
gax:7:තස්ස පුත්තා තයො ආසුං, මද්දරාජස්ස ධීතුයා।
gae:දූතා සීහපුරං ගන්ත්වා, රඤ්ඤො ලෙඛං අදංසු තෙ॥
gax:8:ලෙඛං සුත්වාන සො රාජා, පුත්තෙ ආමන්තයී තයො।
gae:අහං මහල්ලකො තාතා, එකො තුම්හෙසු ගච්ඡතු॥
gax:9:ලංකං නෙකගුණං කන්තං, මම භාතුස්ස සන්තකං।
gae:තස්ස’ච්ච යෙන තත්ථෙව, රජ්ජං කාරෙතු සොභනං॥
gax:10:කණිට්ඨකො පණ්ඩුවාසු-දෙවො රාජකුමාරකො।
gae:“ගමිස්සාමීති චින්තෙත්වා, ඤත්වා සොත්ථි ගතම්පි ච॥
gax:11:පිතරා සමනුඤ්ඤාතො, ද්වත්තිංසාමච්ච දාරකෙ।
gae:ආදාය ආරුහී නාවං, පරිබ්බාජකලිඞ්ගවා॥
gax:12:මහාකන්දරනජ්ජා තෙ, මුඛද්වාරම්හි ඔතරං।
gae:තෙ පරිබ්බාජකෙ දිස්වා, ජනො සක්කරි සාධුකං॥
gax:13:පුච්ඡිත්වා <pb M=.53/> නගරං එත්ථ, උපයන්තං කමෙන තෙ।
gae:උපතිස්ස ගාමං සම්පත්තා, දෙවතා පරිපාලිතා॥
gax:14:අමච්චා’නුමතො’මච්චො, පුච්ඡි නෙමිත්තකා තහිං।
gae:ඛත්තියා’ගමනං තස්ස, සො බ්යාකාසි පරංපි ච॥
gax:15:සත්තමෙ දීවසෙයෙව, ආගමිස්සති ඛත්තියො।
gae:බුද්ධසාසන මෙතස්ස, වංසජො’ව ඨපෙස්සති॥
gax:16:සත්තමෙ දිවසෙයෙව, තෙ පරිබ්බාජකෙ තහිං।
gae:පත්තෙ දිස්වාන පුච්ඡිත්වා, අමච්චා තෙ විජානිය॥
gax:17:තං පණ්ණුවාසුදෙවං තෙ, ලංකාරජ්ජෙන අප්පයුං।
gae:මහෙසියා අභාවාසො, න තාව අභිසෙචයි॥
gax:18:අමිතොදනසක්කස්ස, පණ්ඩුසක්කො සුතො අහු।
gae:ඤත්වා විනාසං සක්යානං, සො ආදාය සකං ජනං॥
gax:19:ගන්ත්වා අඤ්ඤාපදෙසෙන, ගඞ්ගාපාරං තහිං පුරං।
gae:මාපෙත්වා තත්ථ කාරෙසි, රජ්ජං තස්ස සුතෙ ලභි॥
gax:20:ධීතා කණිට්ඨිතා ආසි, භද්දකච්චාන නාමිකා।
gae:සබ්බලක්ඛණසම්පන්නා, සුරූපා අභිපත්ථිතා॥
gax:21:තදත්ථං සත්තරාජානො, පණ්ණාකාරෙ මහාරහෙ।
gae:පෙසෙසුං රාජිනො තස්ස, භීතො රාජූහි සො පන॥
gax:22:ඤත්වාන සොත්ථිගමනං, අභිසෙකඵලම්පි ච।
gae:සහද්වත්තිංස ඉත්ථීහි, නාවං ආරොපියා’සුතං॥
gax:23:ගඞ්ගාය ඛිපි ගණ්හාතු, පහු මෙ ධීතරං ඉති।
gae:ගහෙතුං තෙ න සක්ඛිංසු, නාවාසාපන සීඝගා॥
gax:24:දුතියෙ දිවසෙයෙව, ගොණාගාමක පට්ටනං।
gae:පත්තාපබ්බජිතා කාරා, සබ්බා තා තත්ථ ඔතරුං॥
gax:25:පුච්ඡිත්වා නගරං එත්ථ, තා කමෙනොපයන්තියො।
gae:උපතිස්සගාමං සම්පත්තා, දෙවතා පරිපාලිතා॥
gax:26:නෙමිත්තකස්ස වචනං, සුත්වා තත්ථා’ගතා තු තා।
gae:දිස්වා අමච්චො පුච්ඡිත්වා, ඤත්වා රඤ්ඤො සමප්පයි॥
gax:27:තං පණ්ඩුවාසුදෙවං තෙ, අමච්චා සුද්ධබුද්ධිනො।
gae:රජ්ජෙ සමභිසිඤ්චිංසු, පුණ්ණසබ්බමනොරථං॥
gax:28:සුභද්දකච්චාන <pb M=.54/> මනොමරූපිනිං।
gax:මහෙසීභාවෙ අභිසිඤ්චිය’ත්තනො।
gax:සහගතා තාය පදාසි අත්තනා।
gae:සහාගතානං වසි භූමිපො සුඛන්තී॥
cen:සුජනප්පසාද සංවෙගත්ථාය කතෙ මහාවංසෙ
cen:පණ්ඩුවාසුදෙවාභිසෙකො නාම
cen:අට්ඨමො පරිච්ඡෙදො।
