cha:අභයගිරිනිකායුප්පත්ති
bod:වට්ටගාමණිරාජා හි (425-බුද්ධවස්සෙ) රජ්ජං පත්වා පඤ්චමාසමත්තකාලෙ <b>බ්රාහ්මණතිස්සදාමරිකෙන</b> සත්තහි ච දමිළයොධෙහි උපද්දුතො සඞ්ගාමෙ ච පරාජිතො පලායිත්වා සාධිකානි චුද්දසවස්සානි නිලීයිත්වා අඤ්ඤතරවෙසෙන වසති <n>මහාවංසෙ 33-පරිච්ඡෙදෙ 37-ගාථාතො පට්ඨාය</n>। තදා ලඞ්කාදීපෙ මනුස්සා චොරභයෙන දුබ්භික්ඛභයෙන ච උපද්දුතා භික්ඛූනං චතූහි පච්චයෙහි උපට්ඨාතුං න සක්කොන්ති, තෙන භික්ඛූ යෙභුය්යෙන තතො ජම්බුදීපං ගන්ත්වා ධම්මවිනයං ධාරෙන්තා විහරන්ති। ලඞ්කාදීපෙයෙව ඔහීනාපි ථෙරා යථාලද්ධෙහි කන්දමූලපණ්ණෙහි යාපෙන්තා කායෙ වහන්තෙ නිසීදිත්වා පරියත්තිධම්මං සජ්ඣායං කරොන්ති, අවහන්තෙ <pb M=.21/> වාලුකං උස්සාපෙත්වා තං පරිවාරෙත්වා සීසානි එකට්ඨානෙ කත්වා පරියත්තිං සම්මසන්ති। එවං ද්වාදස සංවච්ඡරානි සාට්ඨකථං තෙපිටකං අහාපෙත්වා ධාරයිංසු। යදා පන වට්ටගාමණිරාජා දමිළරාජානං හන්ත්වා (455-466 බුද්ධවස්සබ්භන්තරෙ) පුනපි රජ්ජං කාරෙසි <n>මහාවංසෙ 33, 78-ගාථා</n>। තදා තෙ ථෙරා ජම්බුදීපතො පච්චාගතත්ථෙරෙහි සද්ධිං තෙපිටකං සොධෙන්තා එකක්ඛරම්පි අසමෙන්තං නාම න පස්සිංසු <n>අ॰ නි॰ අට්ඨ॰ 1.1.130; විභ॰ අට්ඨ॰ 810</n>। යොපි ච <b>මහානිද්දෙසො</b> තස්මිං කාලෙ එකස්සෙව දුස්සීලභික්ඛුනො පගුණො අහොසි, සොපි <b>මහාතිපිටක</b>ත්ථෙරෙන <b>මහාරක්ඛි</b>තත්ථෙරං තස්ස සන්තිකා උග්ගණ්හාපෙත්වා රක්ඛිතො අහොසි <n>පාරා॰ අට්ඨ॰ 2.585</n>। එවං දුබ්භික්ඛරට්ඨක්ඛොභුපද්දවෙහි පීළිතත්තා දුද්ධරසමයෙපි ධම්මවිනයං සක්කච්චං ධාරයිංසු।
bod:රාජා <b>අභයගිරිං</b> නාම විහාරං කාරෙත්වා අත්තනො කතූපකාරපුබ්බස්ස <b>මහාතිස්ස</b>ත්ථෙරස්ස අදාසි। සො පන ථෙරො කුලසංසග්ගබහුලත්තා මහාවිහාරවාසීහි භික්ඛූහි පබ්බාජනීයකම්මං කත්වා නීහටො। තදාස්ස සිස්සො <b>බහලමස්සුතිස්ස</b>නාමකො ථෙරො තං කම්මං පටිබාහි, තෙනස්ස සඞ්ඝො උක්ඛෙපනීයකම්මං අකාසි। සො මහාවිහාරවාසීනං කුජ්ඣිත්වා අභයගිරිවිහාරමෙව ගන්ත්වා තෙන මහාතිස්සත්ථෙරෙන එකතො හුත්වා විසුං ගණං වහන්තො වසි। තෙ ච ද්වෙ ථෙරා න මහාවිහාරං පුනාගමිංසු <n>මහාවංසෙ 33, 79-ගාථාදීසු। නිකායසඞ්ගහෙ</n>। තතො පට්ඨාය සීහළදීපෙ මහාවිහාරවාසී, අභයගිරිවාසීති ද්වෙ නිකායාජාතා। ඉදං තාව සීහළදීපෙ සාසනපරිහානියා පඨමං කාරණං।
