cha:7:අනාමාසවිනිච්ඡයකථා
bod:40:එවං <pb V=1.64/> මච්ඡමංසවිනිච්ඡයං කථෙත්වා ඉදානි අනාමාසවිනිච්ඡයං කථෙතුං <b>“අනාමාස”</b>න්තිආදිමාහ। තත්ථ ආමසියතෙති ආමාසං, න ආමාසං <b>අනාමාසං,</b> අපරාමසිතබ්බන්ති අත්ථො। <b>පාරිපන්ථිකා</b>ති විකුප්පනිකා, අන්තරායිකාති වුත්තං හොති। <b>නදීසොතෙන වුය්හමානං මාතර</b>න්ති එතං උක්කට්ඨපරිච්ඡෙදදස්සනත්ථං වුත්තං। අඤ්ඤාසු පන ඉත්ථීසු කාරුඤ්ඤාධිප්පායෙන මාතරි වුත්තනයෙන පටිපජ්ජන්තස්ස නෙවත්ථි දොසොති වදන්ති। “මාතර”න්ති වුත්තත්තා අඤ්ඤාසු න වට්ටතීති වදන්තාපි අත්ථි। <b>එත්ථ ගණ්හාහීති න වත්තබ්බා</b>ති ගෙහස්සිතපෙමෙන කායප්පටිබද්ධෙන ඵුසනෙ දුක්කටං සන්ධාය වුත්තං। කාරුඤ්ඤෙන පන වත්ථාදිං ගහෙතුං අසක්කොන්තිං “ගණ්හාහී”ති වදන්තස්සපි අවසභාවප්පත්තිතො උදකෙ නිමුජ්ජන්තිං කාරුඤ්ඤෙන සහසා අනාමාසන්ති අචින්තෙත්වා කෙසාදීසු ගහෙත්වා මොක්ඛාධිප්පායෙන ආකඩ්ඪතොපි අනාපත්තියෙව। න හි මීයමානං මාතරං උපෙක්ඛිතුං වට්ටති। අඤ්ඤාතිකාය ඉත්ථියාපි එසෙව නයො। උක්කට්ඨාය මාතුයාපි ආමාසො න වට්ටතීති දස්සනත්ථං “මාතර”න්ති වුත්තං। තස්ස කාතබ්බං පන අඤ්ඤාසම්පි ඉත්ථීනං කරොන්තස්සපි අනාපත්තියෙව අනාමාසත්තෙ විසෙසාභාවා।
bod:<b>තිණණ්ඩුපක</b>න්ති <pb M=1.81/> හිරිවෙරාදිමූලෙහි කෙසාලඞ්කාරත්ථාය කතචුම්බටකං। <b>තාලපණ්ණමුද්දික</b>න්ති තාලපණ්ණෙහි කතං අඞ්ගුලිමුද්දිකං। තෙන තාලපණ්ණාදිමයං කටිසුත්තකණ්ණපිළන්ධනාදි සබ්බං න වට්ටතීති සිද්ධං। <b>පරිවත්තෙත්වා</b>ති අත්තනො නිවාසනපාරුපනභාවතො අපනෙත්වා, චීවරත්ථාය පරිණාමෙත්වාති වුත්තං හොති। <b>චීවරත්ථාය පාදමූලෙ ඨපෙතී</b>ති ඉදං නිදස්සනමත්තං। පච්චත්ථරණවිතානාදිඅත්ථම්පි වට්ටතියෙව, පූජාදිඅත්ථං තාවකාලිකම්පි ආමසිතුං වට්ටති। <b>සීසපසාධනදන්තසූචී</b>ති ඉදං සීසාලඞ්කාරත්ථාය පටපිලොතිකාහි කතසීසපසාධනකඤ්චෙව දන්තසූචිආදි චාති ද්වෙ තයො। සීසපසාධනං සිපාටිකොපකරණත්ථාය චෙව දන්තසූචිං සූචිඋපකරණත්ථාය ච ගහෙතබ්බන්ති යථාක්කමං අත්ථං දස්සෙති। කෙසකලාපං බන්ධිත්වා තත්ථ තිරියං පවෙසනත්ථාය කතා සූචි එව සීසපසාධනකදන්තසූචීති එකමෙව කත්වා සිපාටිකාය පක්ඛිපිත්වා පරිහරිතබ්බසූචියෙව තස්ස තස්ස කිච්චස්ස උපකරණන්ති සිපාටිකසූචිඋපකරණං, එවං වා යොජනා කාතබ්බා।
bod:<b>පොත්ථකරූප</b>න්ති සුධාදීහි කතං පාරාජිකවත්ථුභූතානං තිරච්ඡානගතිත්ථීනං සණ්ඨානෙන කතම්පි අනාමාසමෙව <pb V=1.65/>। ඉත්ථිරූපානි දස්සෙත්වා කතං වත්ථුභිත්තිආදිඤ්ච ඉත්ථිරූපං අනාමසිත්වා වළඤ්ජෙතුං වට්ටති। එවරූපෙ හි අනාමාසෙ කායසංසග්ගරාගෙ අසති කායප්පටිබද්ධෙන ආමසතො දොසො නත්ථි। <b>භින්දිත්වා</b>ති එත්ථ හත්ථෙන අග්ගහෙත්වාව කෙනචි දණ්ඩාදිනා භින්දිතබ්බං। එත්ථ ච අනාමාසම්පි දණ්ඩපාසාණාදීහි භෙදනස්ස අට්ඨකථායං වුත්තත්තා, පාළියම්පි ආපදාසු මොක්ඛාධිප්පායස්ස ආමසනෙපි අනාපත්තියා වුත්තත්තා ච සප්පිනිආදිවාළමිගීහි ගහිතපාණකානං මොචනත්ථාය තං තං සප්පිනිආදිවත්ථුං දණ්ඩාදීහි පටික්ඛිපිත්වා ගහෙතුං, මාතුආදිං උදකෙ මීයමානං වත්ථාදීහි ගහෙතුං, අසක්කොන්තිං <pb M=1.82/> කෙසාදීසු ගහෙත්වා කාරුඤ්ඤෙන උක්ඛිපිතුඤ්ච වට්ටතීති අයමත්ථො ගහෙතබ්බොව। “අට්ඨකථායං <b>‘න ත්වෙව ආමසිතබ්බා’</b>ති ඉදං පන වචනං අමීයමානං වත්ථුං සන්ධාය වුත්තන්ති අයං අම්හාකං ඛන්තී”ති විමතිවිනොදනියං (වි॰ වි॰ ටී॰ 1.281) වුත්තං।
bod:41:<b>මග්ගං අධිට්ඨායා</b>ති “මග්ගො අය”න්ති මග්ගසඤ්ඤං උප්පාදෙත්වාති අත්ථො। <b>පඤ්ඤපෙත්වා දෙන්තී</b>ති ඉදං සාමීචිවසෙන වුත්තං, තෙහි පන “ආසනං පඤ්ඤපෙත්වාව නිසීදථා”ති වුත්තෙ සයමෙව පඤ්ඤපෙත්වා නිසීදිතුං වට්ටති। <b>තත්ථ ජාතකානී</b>ති අච්ඡින්දිත්වා භූතගාමභාවෙනෙව ඨිතානි। <b>“කීළන්තෙනා”</b>ති වුත්තත්තා සති පච්චයෙ ආමසන්තස්ස අනාපත්ති, ඉදඤ්ච ගිහිසන්තකං සන්ධාය වුත්තං, භික්ඛුසන්තකං පන පරිභොගාරහං සබ්බථා ආමසිතුං න වට්ටති දුරූපචිණ්ණත්තා। <b>තාලපනසාදීනී</b>ති චෙත්ථ <b>ආදි</b>-සද්දෙන නාළිකෙරලබුජතිපුසඅලාබුකුම්භණ්ඩපුස්සඵලඑළාලුකඵලානං සඞ්ගහො දට්ඨබ්බො। “යථාවුත්තඵලානංයෙව චෙත්ථ කීළාධිප්පායෙන ආමසනං න වට්ටතී”ති වුත්තත්තා පාසාණසක්ඛරාදීනි කීළාධිප්පායෙනපි ආමසිතුං වට්ටති। <b>අනුපසම්පන්නානං දස්සාමී</b>ති ඉදං අපටිග්ගහෙත්වා ගහණං සන්ධාය වුත්තං। අත්තනොපි අත්ථාය පටිග්ගහෙත්වා ගහණෙ දොසො නත්ථි අනාමාසත්තාභාවා।
bod:42:<b>මුත්තා</b>ති (ම॰ නි॰ ටී॰ 1.2 පථවීවාරවණ්ණනා; සාරත්ථ॰ ටී॰ 2.281) හත්ථිකුම්භජාතිකා අට්ඨවිධා මුත්තා। තථා හි හත්ථිකුම්භං, වරාහදාඨං, භුජගසීසං, වලාහකං, වෙළු, මච්ඡසිරො, සඞ්ඛො, සිප්පීති අට්ඨ මුත්තායොනියො। තත්ථ <b>හත්ථිකුම්භජා</b> පීතවණ්ණා පභාහීනා। <b>වරාහදාඨා</b> වරාහදාඨාවණ්ණාව। <b>භුජගසීසජා</b> නීලාදිවණ්ණා සුවිසුද්ධා වට්ටලා ච। <b>වලාහකජා</b> භාසුරා දුබ්බිභාගා රත්තිභාගෙ අන්ධකාරං විධමෙන්තියො තිට්ඨන්ති, දෙවූපභොගා එව ච හොන්ති। <b>වෙළුජා</b> කරකඵලසමානවණ්ණා න භාසුරා, තෙ <pb M=1.83/> ච වෙළූ අමනුස්සගොචරෙයෙව පදෙසෙ ජායන්ති <pb V=1.66/>। <b>මච්ඡසිරජා</b> පාඨීනපිට්ඨිසමානවණ්ණා වට්ටලා ලඝවො ච තෙජවන්තා හොන්ති පභාවිහීනා ච, තෙ ච මච්ඡා සමුද්දමජ්ඣෙයෙව ජායන්ති। <b>සඞ්ඛජා</b> සඞ්ඛඋදරච්ඡවිවණ්ණා කොලඵලප්පමාණාපි හොන්ති පභාවිහීනාව। <b>සිප්පිජා</b> පභාවිසෙසයුත්තා හොන්ති නානාසණ්ඨානා। එවං ජාතිතො අට්ඨවිධාසු මුත්තාසු යා මච්ඡසඞ්ඛසිප්පිජා, තා සාමුද්දිකා। භුජගජාපි කාචි සාමුද්දිකා හොන්ති, ඉතරා අසාමුද්දිකා। යස්මා බහුලං සාමුද්දිකාව මුත්තා ලොකෙ දිස්සන්ති, තත්ථාපි සිප්පිජාව, ඉතරා කදාචි කාචි, තස්මා සම්මොහවිනොදනියං (විභ॰ අට්ඨ॰ 173) “මුත්තාති සාමුද්දිකා මුත්තා”ති වුත්තං।
bod:<b>මණී</b>ති වෙළුරියාදිතො අඤ්ඤො ජොතිරසාදිභෙදො සබ්බො මණි। <b>වෙළුරියො</b>ති අල්ලවෙළුවණ්ණො මණි, “මජ්ජාරක්ඛිමණ්ඩලවණ්ණො”තිපි වදන්ති। <b>සඞ්ඛො</b>ති සාමුද්දිකසඞ්ඛො। <b>සිලා</b>ති මුග්ගවණ්ණා අතිසිනිද්ධා කාළසිලා। මණිවොහාරං අගතා රත්තසෙතාදිවණ්ණා සුමට්ඨාපි සිලා අනාමාසා එවාති වදන්ති। සාරත්ථදීපනියං (සාරත්ථ॰ ටී॰ 2.281) පන <b>“සඞ්ඛො</b>ති සාමුද්දිකසඞ්ඛො। <b>සිලා</b>ති කාළසිලාපණ්ඩුසිලාසෙතසිලාදිභෙදා සබ්බාපි සිලා”ති වුත්තං। <b>පවාළං</b> සමුද්දතො ජාතනාතිරත්තමණි। <b>රජත</b>න්ති කහාපණමාසාදිභෙදං ජතුමාසාදිං උපාදාය සබ්බං වුත්තාවසෙසරූපියං ගහිතං। <b>ජාතරූප</b>න්ති සුවණ්ණං। <b>ලොහිතඞ්කො</b>ති රත්තමණි। <b>මසාරගල්ල</b>න්ති කබරවණ්ණො මණි। “මරකත”න්තිපි වදන්ති।
bod:<b>භණ්ඩමූලත්ථායා</b>ති පත්තචීවරාදිමූලත්ථාය। <b>කුට්ඨරොගස්සා</b>ති නිදස්සනමත්තං। තාය වූපසමෙතබ්බස්ස යස්ස කස්සචි රොගස්ස අත්ථාය වට්ටතියෙව। “භෙසජ්ජත්ථඤ්ච අවිද්ධායෙව මුත්තා වට්ටතී”ති තීසුපි ගණ්ඨිපදෙසු වුත්තා। භෙසජ්ජත්ථාය පිසිත්වා යොජිතානං මුත්තානං රතනභාවවිජහනතො ගහණක්ඛණෙපි <pb M=1.84/> රතනාකාරෙන අපෙක්ඛාභාවා <b>“භෙසජ්ජත්ථාය පන වට්ටතී”</b>ති වුත්තං। යාව පන තා මුත්තා රතනරූපෙන තිට්ඨන්ති, තාව ආමසිතුං න වට්ටන්ති। එවං අඤ්ඤම්පි රතනපාසාණං පිසිත්වා භෙසජ්ජෙ යොජනත්ථාය ගහෙතුං වට්ටති එව। ජාතරූපරජතං පන මිස්සෙත්වා යොජනභෙසජ්ජත්ථායපි සම්පටිච්ඡිතුං න වට්ටති। ගහට්ඨෙහි යොජෙත්වා දින්නම්පි යදි භෙසජ්ජෙ සුවණ්ණාදිරූපෙන තිට්ඨති, වියොජෙතුඤ්ච සක්කා, තාදිසං භෙසජ්ජම්පි න වට්ටති। තං අබ්බොහාරිකත්තගතඤ්චෙ වට්ටති। <b>“ජාතිඵලිකං උපාදායා”</b>ති වුත්තත්තා සූරියකන්තචන්දකන්තාදිකං ජාතිපාසාණං මණිම්හි එව සඞ්ගහිතන්ති දට්ඨබ්බං। <b>ආකරමුත්තො</b>ති ආකරතො මුත්තමත්තො। <b>භණ්ඩමූලත්ථං</b> <pb V=1.67/> <b>සම්පටිච්ඡිතුං වට්ටතී</b>ති ඉමිනාව ආමසිතුම්පි වට්ටතීති දස්සෙති। <b>පචිත්වා කතො</b>ති කාචකාරෙහි පචිත්වා කතො।
bod:ධමනසඞ්ඛො ච ධොතවිද්ධො ච රතනමිස්සො චාති යොජෙතබ්බං। <b>විද්ධො</b>තිආදිභාවෙන කතඡිද්දො। <b>රතනමිස්සො</b>ති කඤ්චනලතාදිවිචිත්තො මුත්තාදිරතනඛචිතො ච। එතෙන ධමනසඞ්ඛතො අඤ්ඤො රතනසම්මිස්සො අනාමාසොති දස්සෙති। සිලායම්පි එසෙව නයො। <b>පානීයසඞ්ඛො</b>ති ඉමිනා ථාලකාදිආකාරෙන කතසඞ්ඛමයභාජනානි භික්ඛූනං සම්පටිච්ඡිතුං වට්ටන්තීති සිද්ධං। <b>සෙස</b>න්ති රතනමිස්සං ඨපෙත්වා අවසෙසං। මුග්ගවණ්ණංයෙව රතනසම්මිස්සං කරොන්ති, න අඤ්ඤන්ති ආහ <b>“මුග්ගවණ්ණාවා”</b>ති, මුග්ගවණ්ණා රතනසම්මිස්සාව න වට්ටතීති වුත්තං හොති। <b>සෙසා</b>ති රතනසම්මිස්සං ඨපෙත්වා අවසෙසා සිලා।
bod:<b>බීජතො පට්ඨායා</b>ති ධාතුපාසාණතො පට්ඨාය। <b>සුවණ්ණචෙතිය</b>න්ති ධාතුකරණ්ඩකං। <b>පටික්ඛිපී</b>ති “ධාතුට්ඨපනත්ථාය ගණ්හථා”ති අවත්වා “තුම්හාකං ගණ්හථා”ති පෙසිතත්තා <pb M=1.85/> පටික්ඛිපි। විමතිවිනොදනියං (වි॰ වි॰ ටී॰ 1.281) පන <b>“පටික්ඛිපී</b>ති සුවණ්ණමයස්ස ධාතුකරණ්ඩකස්ස බුද්ධාදිරූපස්ස ච අත්තනො සන්තකකරණෙ නිස්සග්ගියත්තා වුත්ත”න්ති වුත්තං। <b>සුවණ්ණබුබ්බුළක</b>න්ති සුවණ්ණතාරකං। <b>“රූපියඡඩ්ඩකට්ඨානෙ”</b>ති වුත්තත්තා රූපියඡඩ්ඩකස්ස ජාතරූපරජතං ආමසිත්වා ඡඩ්ඩෙතුං වට්ටතීති වුත්තං। <b>කෙළාපයිතු</b>න්ති ආමසිත්වා ඉතො චිතො ච සඤ්චාරෙතුං। <b>වුත්ත</b>න්ති මහාඅට්ඨකථායං වුත්තං। <b>කචවරමෙව හරිතුං වට්ටතී</b>ති ගොපකා වා හොන්තු අඤ්ඤෙ වා, හත්ථෙනපි පුඤ්ඡිත්වා කචවරං අපනෙතුං වට්ටති, “මලම්පි පමජ්ජිතුං වට්ටතියෙවා”ති සාරත්ථදීපනියං (සාරත්ථ॰ ටී॰ 2.281) වුත්තං। විමතිවිනොදනියං (වි॰ වි॰ ටී॰ 1.281) පන <b>“කචවරමෙව හරිතුං වට්ටතී</b>ති ගොපකා වා හොන්තු අඤ්ඤෙ වා, හත්ථෙනපි පුඤ්ඡිත්වා කචවරං අපනෙතුං වට්ටති, මලම්පි මජ්ජිතුං වට්ටති එවාති වදන්ති, තං අට්ඨකථාය න සමෙති කෙළායනසදිසත්තා”ති වුත්තං। කථං න සමෙති? මහාඅට්ඨකථායං චෙතියඝරගොපකා රූපියඡඩ්ඩකට්ඨානෙ ඨිතාති තෙසංයෙව කෙළායනං අනුඤ්ඤාතං, න අඤ්ඤෙසං, තස්මා “ගොපකා වා හොන්තු අඤ්ඤෙ වා”ති වචනං මහාඅට්ඨකථාය න සමෙති।
bod:<b>කුරුන්දියං පන තම්පි පටික්ඛිත්තං, සුවණ්ණචෙතියෙ කචවරමෙව හරිතුං වට්ටතීති එත්තකමෙව අනුඤ්ඤාතං,</b> තස්මා සාවධාරණං කත්වා වුත්තත්තා “හත්ථෙනපි පුඤ්ඡිත්වා”ති ච “මලම්පි පමජ්ජිතුං වට්ටති <pb V=1.68/> එවා”ති ච වචනං කුරුන්දට්ඨකථාය න සමෙති, තස්මා විචාරෙතබ්බමෙතන්ති। <b>ආරකූටලොහ</b>න්ති සුවණ්ණවණ්ණො කිත්තිමලොහවිසෙසො। තිවිධඤ්හි කිත්තිමලොහං – කංසලොහං වට්ටලොහං ආරකූටලොහන්ති। තත්ථ තිපුතම්බෙ මිස්සෙත්වා කතං <b>කංසලොහං</b> නාම, සීසතම්බෙ මිස්සෙත්වා කතං <b>වට්ටලොහං,</b> රසතුත්ථෙහි රඤ්ජිතං තම්බං <b>ආරකූටලොහං</b> නාම। “පකතිරසතම්බෙ මිස්සෙත්වා කතං <pb M=1.86/> ආරකූට”න්ති ච සාරත්ථදීපනියං (සාරත්ථ॰ ටී॰ 2.281) වුත්තං। තං පන “ජාතරූපගතික”න්ති වුත්තත්තා උග්ගණ්හතො නිස්සග්ගියම්පි හොතීති කෙචි වදන්ති, රූපියෙසු පන අගණිතත්තා නිස්සග්ගියං න හොති, ආමසනෙ සම්පටිච්ඡනෙ ච දුක්කටමෙවාති වෙදිතබ්බං। <b>සබ්බොපි කප්පියො</b>ති යථාවුත්තසුවණ්ණාදිමයානං සෙනාසනපරික්ඛාරානං ආමසනගොපනාදිවසෙන පරිභොගො සබ්බථා කප්පියොති අධිප්පායො। තෙනාහ <b>“තස්මා”</b>තිආදි। “භික්ඛූනං ධම්මවිනයවණ්ණනට්ඨානෙ”ති වුත්තත්තා සඞ්ඝිකමෙව සුවණ්ණාදිමයං සෙනාසනං සෙනාසනපරික්ඛාරා ච වට්ටන්ති, න පුග්ගලිකානීති ගහෙතබ්බං। <b>පටිජග්ගිතුං වට්ටන්තී</b>ති සෙනාසනපටිබන්ධතො වුත්තං।
bod:43:<b>සාමිකානං පෙසෙතබ්බ</b>න්ති සාමිකානං සාසනං පෙසෙතබ්බං। <b>භින්දිත්වා</b>ති පඨමමෙව අනාමසිත්වා පාසාණාදිනා කිඤ්චිමත්තං භෙදං කත්වා පච්ඡා කප්පියභණ්ඩත්ථාය අධිට්ඨහිත්වා හත්ථෙන ගහෙතුං වට්ටති। තෙනාහ <b>“කප්පියභණ්ඩං කරිස්සාමීති සම්පටිච්ඡිතුං වට්ටතී”</b>ති। එත්ථාපි තඤ්ච වියොජෙත්වා ආමසිතබ්බං। <b>ඵලකජාලිකාදීනී</b>ති එත්ථ සරපරිත්තාණාය හත්ථෙන ගහෙතබ්බං। කිටිකාඵලකං අක්ඛිරක්ඛණත්ථාය අයලොහාදීහි ජාලාකාරෙන කත්වා සීසාදීසු පටිමුඤ්චිතබ්බං ජාලිකං නාම। <b>ආදි</b>-සද්දෙන කවචාදිකං සඞ්ගණ්හාති। <b>අනාමාසානී</b>ති මච්ඡජාලාදිපරූපරොධං සන්ධාය වුත්තං, න සරපරිත්තාණං තස්ස ආවුධභණ්ඩත්තාභාවා। තෙන වක්ඛති “පරූපරොධනිවාරණඤ්හී”තිආදි (වි॰ සඞ්ග॰ අට්ඨ॰ 43)। <b>ආසනස්සා</b>ති චෙතියස්සසමන්තා කතපරිභණ්ඩස්ස। <b>බන්ධිස්සාමී</b>ති කාකාදීනං අදූසනත්ථාය බන්ධිස්සාමි।
bod:<b>“භෙරිසඞ්ඝාටො</b>ති සඞ්ඝටිතචම්මභෙරී। <b>වීණාසඞ්ඝාටො</b>ති සඞ්ඝටිතචම්මවීණා”ති සාරත්ථදීපනියං (සාරත්ථ॰ ටී॰ 2.281) වුත්තං। “චම්මවිනද්ධා වීණාභෙරිආදීනී”ති මහාඅට්ඨකථායං වුත්තවචනතො විසෙසාභාවා <pb M=1.87/> <b>“කුරුන්දියං පනා”</b>තිආදිනා තතො විසෙසස්ස වත්තුමාරද්ධත්තා ච භෙරිආදීනං විනද්ධොපකරණසමූහො භෙරිවීණාසඞ්ඝාටොති වෙදිතබ්බො “සඞ්ඝටිතබ්බොති සඞ්ඝාටො”ති කත්වා। <b>තුච්ඡපොක්ඛර</b>න්ති අවිනද්ධචම්මභෙරිවීණානං පොක්ඛරං। <b>ආරොපිතචම්ම</b>න්ති පුබ්බෙ ආරොපිතං හුත්වා පච්ඡා තතො අපනෙත්වා විසුං ඨපිතමුඛචම්මමත්තං, න සෙසොපකරණසහිතං, තං පන සඞ්ඝාතොති <pb V=1.69/> අයං විසෙසො। <b>ඔනහිතු</b>න්ති භෙරිපොක්ඛරාදීනි චම්මං ආරොපෙත්වා චම්මවද්ධිආදීහි සබ්බෙහි උපකරණෙහි විනන්ධිතුං। <b>ඔනහාපෙතු</b>න්ති තථෙව අඤ්ඤෙහි විනන්ධාපෙතුං।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:අනාමාසවිනිච්ඡයකථාලඞ්කාරො නාම
cen:සත්තමො පරිච්ඡෙදො।
