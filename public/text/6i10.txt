cha:2:චෙතසිකපරිච්ඡෙදවණ්ණනා
sub:සම්පයොගලක්ඛණවණ්ණනා
bod:1:එවං <pb M=.104/> <pb V=.100/> තාව චිත්තං භූමිජාතිසම්පයොගසඞ්ඛාරඣානාරම්මණමග්ගභෙදෙන යථාරහං විභජිත්වා ඉදානි චෙතසිකවිභාගස්ස අනුප්පත්තත්තා පඨමං තාව චතුබ්බිධසම්පයොගලක්ඛණසන්දස්සනවසෙන චෙතසිකලක්ඛණං ඨපෙත්වා, තදනන්තරං අඤ්ඤසමානඅකුසලසොභනවසෙන තීහි රාසීහි චෙතසිකධම්මෙ උද්දිසිත්වා, තෙසං සොළසහාකාරෙහි සම්පයොගං, තෙත්තිංසවිධෙන සඞ්ගහඤ්ච දස්සෙතුං <b>“එකුප්පාදනිරොධා චා”</b>ත්යාදි ආරද්ධං। චිත්තෙන සහ එකතො උප්පාදො ච නිරොධො ච යෙසං තෙ <b>එකුප්පාදනිරොධා</b>। එකං ආලම්බණඤ්ච වත්ථු ච යෙසං තෙ <b>එකාලම්බණවත්ථුකා</b>। එවං චතූහි ලක්ඛණෙහි <b>චෙතොයුත්තා</b> චිත්තෙන සම්පයුත්තා ද්විපඤ්ඤාස ලක්ඛණා ධාරණතො <b>ධම්මා</b> නියතයොගිනො, අනියතයොගිනො ච චෙතසිකා මතා।
bod:තත්ථ යදි එකුප්පාදමත්තෙනෙව චෙතොයුත්තාති අධිප්පෙතා, තදා චිත්තෙන සහ උප්පජ්ජමානානං රූපධම්මානම්පි චෙතොයුත්තතා ආපජ්ජෙය්යාති එකනිරොධග්ගහණං। එවම්පි චිත්තානුපරිවත්තිනො විඤ්ඤත්තිද්වයස්ස පසඞ්ගො නසක්කා නිවාරෙතුං, තථා “එකතො උප්පාදො වා නිරොධො වා එතෙසන්ති එකුප්පාදනිරොධා”ති පරිකප්පෙන්තස්ස පුරෙතරමුප්පජ්ජිත්වා චිත්තස්ස භඞ්ගක්ඛණෙ නිරුජ්ඣමානානම්පි රූපධම්මානන්ති එකාලම්බණග්ගහණං। යෙ එවං තිවිධලක්ඛණා, තෙ නියමතො එකවත්ථුයෙවාතිදස්සනත්ථං එකවත්ථුකග්ගහණන්ති අලමතිප්පපඤ්චෙන।
cen:සම්පයොගලක්ඛණවණ්ණනා නිට්ඨිතා।
sub:අඤ්ඤසමානචෙතසිකවණ්ණනා
bod:2:<b>කථ</b>න්ති <pb M=.105/> සරූපසම්පයොගාකාරානං කථෙතුකම්යතාපුච්ඡා। ඵුසතීති <b>ඵස්සො</b> (ධ॰ ස॰ අට්ඨ॰ 1 ධම්මුදෙසවාරඵස්සපඤ්චමකරාසිවණ්ණනා), ස්වායං <pb V=.101/> ඵුසනලක්ඛණො। අයඤ්හි අරූපධම්මොපි සමානො ආරම්මණෙ ඵුසනාකාරෙනෙව පවත්තති, සා චස්ස ඵුසනාකාරප්පවත්ති අම්බිලඛාදකාදීනං පස්සන්තස්ස පරස්ස ඛෙළුප්පාදාදි විය දට්ඨබ්බා। වෙදයති ආරම්මණරසං අනුභවතීති <b>වෙදනා,</b> සා වෙදයිතලක්ඛණා। ආරම්මණරසානුභවනඤ්හි පත්වා සෙසසම්පයුත්තධම්මා එකදෙසමත්තෙනෙව රසං අනුභවන්ති, එකංසතො පන ඉස්සරවතාය වෙදනාව අනුභවති। තථා හෙසා “සුභොජනරසානුභවනකරාජා වියා”ති වුත්තා। සුඛාදිවසෙන පනස්සා භෙදං සයමෙව වක්ඛති। නීලාදිභෙදං ආරම්මණං සඤ්ජානාති සඤ්ඤං කත්වා ජානාතීති <b>සඤ්ඤා,</b> සා සඤ්ජානනලක්ඛණා। සා හි උප්පජ්ජමානා දාරුආදීසු වඩ්ඪකිආදීනං සඤ්ඤාණකරණං විය පච්ඡා සඤ්ජානනස්ස කාරණභූතං ආකාරං ගහෙත්වා උප්පජ්ජති। නිමිත්තකාරිකාය තාවෙතං යුජ්ජති, නිමිත්තෙන සඤ්ජානන්තියා පන කථන්ති? සාපි පුන අපරාය සඤ්ඤාය සඤ්ජානනස්ස නිමිත්තං ආකාරං ගහෙත්වා උප්පජ්ජතීති න එත්ථ කොචි අසම්භවො।
bod:චෙතෙති අත්තනා සම්පයුත්තධම්මෙ ආරම්මණෙ අභිසන්දහති, සඞ්ඛතාභිසඞ්ඛරණෙ වා බ්යාපාරමාපජ්ජතීති <b>චෙතනා</b>। තථා හි අයමෙව අභිසඞ්ඛරණෙ පධානත්තා විභඞ්ගෙ සුත්තන්තභාජනියෙ සඞ්ඛාරක්ඛන්ධං විභජන්තෙන “සඞ්ඛතමභිසඞ්ඛරොන්තීති සඞ්ඛාරා”ති (සං॰ නි॰ 3.79) වත්වා “චක්ඛුසම්ඵස්සජා චෙතනා”ත්යාදිනා (විභ॰ 21) නිද්දිට්ඨා। සා චෙතයිතලක්ඛණා, ජෙට්ඨසිස්සමහාවඩ්ඪකිආදයො විය සකිච්චපරකිච්චසාධිකාති දට්ඨබ්බං। <b>එකග්ගතාවිතක්කවිචාරපීතීනං</b> සරූපවිභාවනං හෙට්ඨා ආගතමෙව।
bod:ජීවන්ති <pb M=.106/> තෙන සම්පයුත්තධම්මාති ජීවිතං, තදෙව සහජාතානුපාලනෙ ආධිපච්චයොගෙන ඉන්ද්රියන්ති <b>ජීවිතින්ද්රියං,</b> තං අනුපාලනලක්ඛණං උප්පලාදිඅනුපාලකං උදකං විය। කරණං කාරො, මනස්මිං කාරො <b>මනසිකාරො,</b> සො චෙතසො ආරම්මණෙ සමන්නාහාරලක්ඛණො। විතක්කො හි සහජාතධම්මානං ආරම්මණෙ අභිනිරොපනසභාවත්තා තෙ තත්ථ පක්ඛිපන්තො විය හොති, චෙතනා අත්තනා ආරම්මණග්ගහණෙන යථාරුළ්හෙ ධම්මෙපි තත්ථ තත්ථ නියොජෙන්තී බලනායකො විය හොති, මනසිකාරො තෙ ආරම්මණාභිමුඛං පයොජනතො ආජානීයානං පයොජනකසාරථි වියාති අයමෙතෙසං විසෙසො। ධම්මානඤ්හි තං තං යාථාවසරසලක්ඛණං සභාවතො පටිවිජ්ඣිත්වා භගවතා තෙ තෙ ධම්මා විභත්තාති භගවති සද්ධාය “එවං විසෙසා ඉමෙ ධම්මා”ති ඔකප්පෙත්වා උග්ගහණපරිපුච්ඡාදිවසෙන තෙසං සභාවසමධිගමාය යොගො කරණීයො, න පන තත්ථ තත්ථ විප්පටිපජ්ජන්තෙහි <pb V=.102/> සම්මොහො ආපජ්ජිතබ්බොති අයමෙත්ථ ආචරියානං අනුසාසනී। සබ්බෙසම්පි එකූනනවුතිචිත්තානං සාධාරණා නියමතො තෙසු උප්පජ්ජනතොති <b>සබ්බචිත්තසාධාරණා</b> නාම।
bod:3:අධිමුච්චනං <b>අධිමොක්ඛො,</b> සො සන්නිට්ඨානලක්ඛණො, ආරම්මණෙ නිච්චලභාවෙන ඉන්දඛීලො විය දට්ඨබ්බො। වීරානං භාවො, කම්මං, විධිනා ඊරයිතබ්බං පවත්තෙතබ්බන්ති වා <b>වීරියං,</b> උස්සාහො, සො සහජාතානං උපත්ථම්භනලක්ඛණො। වීරියවසෙන හි තෙසං ඔලීනවුත්තිතා න හොති। එවඤ්ච කත්වා ඉමස්ස විතක්කාදීහි විසෙසො සුපාකටො හොති। ඡන්දනං <b>ඡන්දො,</b> ආරම්මණෙන අත්ථිකතා, සො කත්තුකාමතාලක්ඛණො। තථා හෙස “ආරම්මණග්ගහණෙ චෙතසො හත්ථප්පසාරණං වියා”ති (ධ॰ ස॰ අට්ඨ॰ 1 යෙවාපනකවණ්ණනා) වුච්චති। දානවත්ථුවිස්සජ්ජනවසෙන <pb M=.107/> පවත්තකාලෙපි චෙස විස්සජ්ජිතබ්බෙන තෙන අත්ථිකොව ඛිපිතබ්බඋසූනං ගහණෙ අත්ථිකො ඉස්සාසො විය। සොභනෙසු තදිතරෙසු ච පකාරෙන කිණ්ණා විප්පකිණ්ණාති <b>පකිණ්ණකා</b>।
bod:4:සොභනාපෙක්ඛාය ඉතරෙ, ඉතරාපෙක්ඛාය සොභනා ච අඤ්ඤෙ නාම, තෙසං සමානා න උද්ධච්චසද්ධාදයො විය අකුසලාදිසභාවායෙවාති <b>අඤ්ඤසමානා</b>।
cen:අඤ්ඤසමානචෙතසිකවණ්ණනා නිට්ඨිතා।
sub:අකුසලචෙතසිකවණ්ණනා
bod:5:එවං තාව සබ්බචිත්තසාධාරණවසෙන, පකිණ්ණකවසෙන ච සොභනෙතරසභාවෙ තෙරස ධම්මෙ උද්දිසිත්වා ඉදානි හෙට්ඨා චිත්තවිභාගෙ නිද්දිට්ඨානුක්කමෙන අකුසලධම්මපරියාපන්නෙ පඨමං, තතො සොභනධම්මපරියාපන්නෙ ච දස්සෙතුං <b>“මොහො”</b>ත්යාදි වුත්තං। අහෙතුකා පන ආවෙණිකධම්මා නත්ථීති න තෙ විසුං වුත්තා। ආරම්මණෙ මුය්හතීති <b>මොහො,</b> අඤ්ඤාණං, සො ආරම්මණසභාවච්ඡාදනලක්ඛණො। ආරම්මණග්ගහණවසප්පවත්තොපි හෙස තස්ස යථාසභාවප්පටිච්ඡාදනාකආරෙනෙව පවත්තති। න හිරීයති න ලජ්ජතීති අහිරිකො, පුග්ගලො, ධම්මසමූහො වා। අහිරිකස්ස භාවො අහිරික්කං, තදෙව <b>අහිරිකං</b>। න ඔත්තප්පතීති <b>අනොත්තප්පං</b>। තත්ථ ගූථතො ගාමසූකරො <pb V=.103/> විය කායදුච්චරිතාදිතො අජිගුච්ඡනලක්ඛණං අහිරිකං, අග්ගිතො සලභො විය තතො අනුත්තාසලක්ඛණං අනොත්තප්පං। තෙනාහු පොරාණා –
gax:“ජිගුච්ඡති නාහිරිකො, පාපා ගූථාව සූකරො।
gae:න භායති අනොත්තප්පී, සලභො විය පාවකා”ති॥
bod:උද්ධතස්ස <pb M=.108/> භාවො <b>උද්ධච්චං,</b> තං චිත්තස්ස අවූපසමලක්ඛණං පාසාණාභිඝාතසමුද්ධතභස්මං විය। ලුබ්භතීති <b>ලොභො,</b> සො ආරම්මණෙ අභිසඞ්ගලක්ඛණො මක්කටාලෙපො විය। චිත්තස්ස ආලම්බිතුකාමතාමත්තං ඡන්දො, ලොභො තත්ථ අභිගිජ්ඣනන්ති අයමෙතෙසං විසෙසො। “ඉදමෙව සච්චං, මොඝමඤ්ඤ”න්ති මිච්ඡාභිනිවෙසලක්ඛණා දිට්ඨි। ඤාණඤ්හි ආරම්මණං යථාසභාවතො ජානාති, දිට්ඨි යථාසභාවං විජහිත්වා අයාථාවතො ගණ්හාතීති අයමෙතෙසං විසෙසො। “සෙය්යොහමස්මී”ත්යාදිනා මඤ්ඤතීති <b>මානො,</b> සො උණ්ණතිලක්ඛණො। තථා හෙස “කෙතුකම්යතාපච්චුපට්ඨානො”ති (ධ॰ ස॰ අට්ඨ॰ 400) වුත්තො। දුස්සතීති <b>දොසො,</b> සො චණ්ඩික්කලක්ඛණො පහටාසීවිසො විය, ඉස්සතීති <b>ඉස්සා,</b> සා පරසම්පත්තිඋසූයනලක්ඛණා। මච්ඡරස්ස භාවො <b>මච්ඡරියං,</b> “මා ඉදං අච්ඡරියං අඤ්ඤෙසං හොතු, මය්හමෙව හොතූ”ති පවත්තං වා <b>මච්ඡරියං,</b> තං අත්තසම්පත්තිනිගූහනලක්ඛණං। කුච්ඡිතං කතන්ති කුකතං। කතාකතදුච්චරිතසුචරිතං। අකතම්පි හි කුකත”න්ති වොහරන්ති “යං මයා අකතං। තං කුකත”න්ති। ඉධ පන කතාකතං ආරබ්භ උප්පන්නො විප්පටිසාරචිත්තුප්පාදො කුකතං, තස්ස භාවො <b>කුක්කුච්චං,</b> තං කතාකතදුච්චරිතසුචරිතානුසොචනලක්ඛණං। ථිනනං <b>ථිනං,</b> අනුස්සාහනාවසංසීදනවසෙන සංහතභාවො। මිද්ධනං <b>මිද්ධං,</b> විගතසාමත්ථියතා, අසත්තිවිඝාතො වා, තත්ථ ථිනං චිත්තස්ස අකම්මඤ්ඤතාලක්ඛණං, මිද්ධං වෙදනාදික්ඛන්ධත්තයස්සාති අයමෙතෙසං විසෙසො। තථා හි <b>පාළියං</b> (ධ॰ ස॰ 1162-1163) “තත්ථ කතමං ථිනං? යා චිත්තස්ස අකල්ලතා අකම්මඤ්ඤතා। තත්ථ කතමං මිද්ධං? යා කායස්ස අකල්ලතා අකම්මඤ්ඤතා”ත්යාදිනා ඉමෙසං නිද්දෙසො පවත්තො। නනු ච “කායස්සා”ති වචනතො රූපකායස්සපි අකම්මඤ්ඤතා මිද්ධන්ති තස්ස රූපභාවොපි ආපජ්ජතීති? නාපජ්ජති, තත්ථ තත්ථ ආචරියෙහි ආනීතකාරණවසෙනෙවස්ස <pb M=.109/> පටික්ඛිත්තත්තා। තථා හි මිද්ධවාදිමතප්පටික්ඛෙපනත්ථං තෙසං වාදනික්ඛෙපපුබ්බකං අට්ඨකථාදීසු බහුධා විත්ථාරෙන්ති ආචරියා। අයං පනෙත්ථ සඞ්ගහො –
gax:“කෙචි <pb V=.104/> මිද්ධම්පි රූපන්ති, වදන්තෙතං න යුජ්ජති।
gae:පහාතබ්බෙසු වුත්තත්තා, කාමච්ඡන්දාදයො විය॥
gax:“පහාතබ්බෙසු අක්ඛාත-මෙතං නීවරණෙසු හි।
gae:රූපන්තු න පහාතබ්බ-මක්ඛාතං දස්සනාදිනා॥
gax:“‘න තුම්හං භික්ඛවෙ රූපං, පජහෙථා’ති පාඨතො।
gae:පහෙය්යභාවලෙසොපි, යත්ථ රූපස්ස දිස්සති॥
gax:“තත්ථ තබ්බිසයච්ඡන්ද-රාගහානි පකාසිතා।
gae:වුත්තඤ්හි තත්ථ යො ඡන්ද-රාගක්ඛෙපොතිආදිකං॥
gax:“රූපාරූපෙසු මිද්ධෙසු, අරූපං තත්ථ දෙසිතං।
gae:ඉති චෙ නත්ථි තං තත්ථ, අවිසෙසෙන පාඨතො॥
gax:“සක්කා හි අනුමාතුං යං, මිද්ධං රූපන්ති චින්තිතං।
gae:තම්පි නීවරණං මිද්ධ-භාවතො ඉතරං විය॥
gax:“සම්පයොගාභිධානා ච, න තං රූපන්ති නිච්ඡයො।
gae:අරූපීනඤ්හි ඛන්ධානං, සම්පයොගො පවුච්චති॥
gax:“තථාරුප්පෙ සමුප්පත්ති, පාඨතො නත්ථි රූපතා।
gae:නිද්දා ඛීණාසවානන්තු, කායගෙලඤ්ඤතො සියා”ති॥
cen:අකුසලචෙතසිකවණ්ණනා නිට්ඨිතා।
sub:සොභනචෙතසිකවණ්ණනා
bod:6:සද්දහතීති <pb V=.105/> <b>සද්ධා,</b> බුද්ධාදීසු පසාදො, සා සම්පයුත්තධම්මානං පසාදනලක්ඛණා උදකප්පසාදකමණි විය। සරණං <pb M=.110/> <b>සති,</b> අසම්මොසො, සා සම්පයුත්තධම්මානං සාරණලක්ඛණා। හිරීයති කායදුච්චරිතාදීහි ජිගුච්ඡතීති <b>හිරී,</b> සා පාපතො ජිගුච්ඡනලක්ඛණා। ඔත්තප්පතීති <b>ඔත්තප්පං,</b> තං පාපතො උත්තාසලක්ඛණං। අත්තගාරවවසෙන පාපතො ජිගුච්ඡනතො කුලවධූ විය හිරී, පරගාරවවසෙන පාපතො උත්තාසනතො වෙසියා විය ඔත්තප්පං। ලොභප්පටිපක්ඛො <b>අලොභො,</b> සො ආරම්මණෙ චිත්තස්ස අලග්ගතාලක්ඛණො මුත්තභික්ඛු විය। දොසප්පටිපක්ඛො <b>අදොසො,</b> සො අචණ්ඩික්කලක්ඛණො අනුකූලමිත්තො විය। තෙසු ධම්මෙසු මජ්ඣත්තතා <b>තත්රමජ්ඣත්තතා,</b> සා චිත්තචෙතසිකානං අජ්ඣුපෙක්ඛනලක්ඛණා සමප්පවත්තානං අස්සානං අජ්ඣුපෙක්ඛකො සාරථි විය।
bod:කායස්ස පස්සම්භනං <b>කායප්පස්සද්ධි</b>। චිත්තස්ස පස්සම්භනං <b>චිත්තප්පස්සද්ධි</b>। උභොපි චෙතා කායචිත්තදරථවූපසමලක්ඛණා। කායස්ස ලහුභාවො <b>කායලහුතා</b>। තථා <b>චිත්තලහුතා</b>। තා කායචිත්තගරුභාවවූපසමලක්ඛණා। කායස්ස මුදුභාවො <b>කායමුදුතා</b>। තථා <b>චිත්තමුදුතා</b>। තා කායචිත්තථද්ධභාවවූපසමලක්ඛණා। කම්මනි සාධු කම්මඤ්ඤං, තස්ස භාවො කම්මඤ්ඤතා, කායස්ස කම්මඤ්ඤතා <b>කායකම්මඤ්ඤතා</b>। තථා <b>චිත්තකම්මඤ්ඤතා</b>। තා කායචිත්තඅකම්මඤ්ඤභාවවූපසමලක්ඛණා। පගුණස්ස භාවො පාගුඤ්ඤං, තදෙව පාගුඤ්ඤතා, කායස්ස පාගුඤ්ඤතා <b>කායපාගුඤ්ඤතා</b>। තථා <b>චිත්තපාගුඤ්ඤතා</b>। තා කායචිත්තානං ගෙලඤ්ඤවූපසමලක්ඛණා। කායස්ස උජුකභාවො <b>කායුජුකතා</b>। තථා <b>චිත්තුජුකතා</b>। තා කායචිත්තානං අජ්ජවලක්ඛණා। යථාක්කමං පනෙතා කායචිත්තානං සාරම්භාදිකරධාතුක්ඛොභපටිපක්ඛපච්චයසමුට්ඨානා, <b>කායො</b>ති චෙත්ථ වෙදනාදික්ඛන්ධත්තයස්ස ගහණං। යස්මා චෙතෙ ද්වෙ ද්වෙ ධම්මාව එකතො හුත්වා යථාසකං පටිපක්ඛධම්මෙ හනන්ති, තස්මා ඉධෙව <pb M=.111/> දුවිධතා වුත්තා, න සමාධිආදීසු। අපිච චිත්තප්පස්සද්ධිආදීහි චිත්තස්සෙව පස්සද්ධාදිභාවො හොති, කායප්පස්සද්ධිආදීහි පන රූපකායස්සපි තංසමුට්ඨානපණීතරූපඵරණවසෙනාති තදත්ථසන්දස්සනත්ථඤ්චෙත්ථ දුවිධතා වුත්තා। සොභනානං සබ්බෙසම්පි සාධාරණා නියමෙන තෙසු උප්පජ්ජනතොති <b>සොභනසාධාරණා</b>।
bod:7:සම්මා වදන්ති එතායාති <b>සම්මාවාචා,</b> වචීදුච්චරිතවිරති। සා චතුබ්බිධා මුසාවාදා <pb V=.106/> වෙරමණි, පිසුණවාචා වෙරමණි, ඵරුසවාචා වෙරමණි, සම්ඵප්පලාපා වෙරමණීති। කම්මමෙව කම්මන්තො සුත්තන්තවනන්තාදයො විය। සම්මා පවත්තො කම්මන්තො <b>සම්මාකම්මන්තො,</b> කායදුච්චරිතවිරති। සා තිවිධා පාණාතිපාතා වෙරමණි, අදින්නාදානා වෙරමණි, කාමෙසුමිච්ඡාචාරා වෙරමණීති। සම්මා ආජීවන්ති එතෙනාති <b>සම්මාආජීවො,</b> මිච්ඡාජීවවිරති। සො පන ආජීවහෙතුකකායවචීදුච්චරිතතො විරමණවසෙන සත්තවිධො, කුහනලපනාදිමිච්ඡාජීවවිරමණවසෙන බහුවිධො වා। තිවිධාපි පනෙතා පච්චෙකං සම්පත්තසමාදානසමුච්ඡෙදවිරතිවසෙන තිවිධා <b>විරතියො නාම</b> යථාවුත්තදුච්චරිතෙහි විරමණතො।
bod:8:කරොති පරදුක්ඛෙ සති සාධූනං හදයඛෙදං ජනෙති, කිරති වා වික්ඛිපති පරදුක්ඛං, කිණාති වා තං හිංසති, කිරියති වා දුක්ඛිතෙසු පසාරියතීති <b>කරුණා,</b> සා පරදුක්ඛාපනයනකාමතාලක්ඛණා। තාය හි පරදුක්ඛං අපනීයතු වා, මා වා, තදාකාරෙනෙව සා පවත්තති। මොදන්ති එතායාති <b>මුදිතා,</b> සා පරසම්පත්තිඅනුමොදනලක්ඛණා, අප්පමාණසත්තාරම්මණත්තා අප්පමාණා, තා එව <b>අප්පමඤ්ඤා</b>। නනු ච “චතස්සො අප්පමඤ්ඤා”ති වක්ඛති, කස්මා පනෙත්ථ ද්වෙයෙව වුත්තාති? අදොසතත්රමජ්ඣත්තතාහි මෙත්තුපෙක්ඛානං ගහිතත්තා। අදොසොයෙව හි සත්තෙසු හිතජ්ඣාසයවසප්පවත්තො <pb M=.112/> <b>මෙත්තා</b> නාම। තත්රමජ්ඣත්තතායෙව තෙසු පටිඝානුනයවූපසමප්පවත්තා <b>උපෙක්ඛා</b> නාම। තෙනාහු පොරාණා –
gax:“අබ්යාපාදෙන මෙත්තා හි, තත්රමජ්ඣත්තතාය ච।
gae:උපෙක්ඛා ගහිතා යස්මා, තස්මා න ගහිතා උභො”ති॥ (අභිධ॰ 70)।
bod:පකාරෙන ජානාති අනිච්චාදිවසෙන අවබුජ්ඣතීති පඤ්ඤා, සා එව යථාසභාවාවබොධනෙ ආධිපච්චයොගතො ඉන්ද්රියන්ති <b>පඤ්ඤින්ද්රියං</b>। අථ සඤ්ඤාවිඤ්ඤාණපඤ්ඤානං කිං නානාකරණන්ති? සඤ්ඤා තාව නීලාදිවසෙන සඤ්ජානනමත්තං කරොති, ලක්ඛණප්පටිවෙධං කාතුං න සක්කොති। විඤ්ඤාණං ලක්ඛණප්පටිවෙධම්පි සාධෙති, උස්සක්කිත්වා පන මග්ගං පාපෙතුං න සක්කොති। පඤ්ඤා පන තිවිධම්පි කරොති, බාලගාමිකහෙරඤ්ඤිකානං කහාපණාවබොධනමෙත්ථ නිදස්සනන්ති। ඤාණවිප්පයුත්තසඤ්ඤාය චෙත්ථ ආකාරග්ගහණවසෙන උප්පජ්ජනකාලෙ විඤ්ඤාණං අබ්බොහාරිකං, සෙසකාලෙ බලවං। ඤාණසම්පයුත්තා පන උභොපි තදනුගතිකා හොන්ති। සබ්බථාපි පඤ්චවීසතීති සම්බන්ධො।
bod:9:<b>“තෙරසඤ්ඤසමානා”</b>ත්යාදි <pb V=.107/> තීහි රාසීහි වුත්තානං සඞ්ගහො।
cen:සොභනචෙතසිකවණ්ණනා නිට්ඨිතා।
sub:සම්පයොගනයවණ්ණනා
bod:10:චිත්තෙන සහ අවියුත්තා <b>චිත්තාවියුත්තා,</b> චෙතසිකාති වුත්තං හොති। උප්පජ්ජතීති උප්පාදො, චිත්තමෙව උප්පාදො <b>චිත්තුප්පාදො</b> <pb M=.113/>। අඤ්ඤත්ථ පන සසම්පයුත්තං චිත්තං චිත්තුප්පාදොති වුච්චති “උප්පජ්ජති චිත්තං එතෙනාති උප්පාදො, ධම්මසමූහො, චිත්තඤ්ච තං උප්පාදො චාති චිත්තුප්පාදො”ති කත්වා। සමාහාරද්වන්දෙපි හි පුල්ලිඞ්ගං කත්ථචි සද්දවිදූ ඉච්ඡන්ති। තෙසං චිත්තාවියුත්තානං චිත්තුප්පාදෙසු පච්චෙකං සම්පයොගො ඉතො පරං යථායොගං පවුච්චතීති සම්බන්ධො।
sub:අඤ්ඤසමානචෙතසිකසම්පයොගනයවණ්ණනා
bod:13:සභාවෙන අවිතක්කත්තා ද්විපඤ්චවිඤ්ඤාණානි වජ්ජිතානි එතෙහි, තෙහි වා එතානි වජ්ජිතානීති <b>ද්විපඤ්චවිඤ්ඤාණවජ්ජිතානි,</b> චතුචත්තාලීස කාමාවචරචිත්තානි। තෙසු චෙව එකාදසසු පඨමජ්ඣානචිත්තෙසු ච විතක්කො ජායති සෙසානං භාවනාබලෙන අවිතක්කත්තාති අධිප්පායො।
bod:14:<b>තෙසු චෙව</b> පඤ්චපඤ්ඤාසසවිතක්කචිත්තෙසු, එකාදසසු දුතියජ්ඣානචිත්තෙසු චාති ඡසට්ඨිචිත්තෙසු විචාරො ජායති।
bod:15:ද්විපඤ්චවිඤ්ඤාණෙහි, විචිකිච්ඡාසහගතෙන චාති එකාදසහි වජ්ජිතෙසු අට්ඨසත්තතිචිත්තෙසු අධිමොක්ඛො ජායති।
bod:16:පඤ්චද්වාරාවජ්ජනෙන, ද්විපඤ්චවිඤ්ඤාණෙහි, සම්පටිච්ඡනද්වයෙන, සන්තීරණත්තයෙන චාති සොළසහි වජ්ජිතෙසු තෙසත්තතියා චිත්තෙසු වීරියං ජායති।
bod:17:දොමනස්සසහගතෙහිද්වීහි <pb V=.108/>, උපෙක්ඛාසහගතෙහි පඤ්චපඤ්ඤාසචිත්තෙහි, කායවිඤ්ඤාණද්වයෙන, එකාදසහි චතුත්ථජ්ඣානෙහි චාති සත්තතිචිත්තෙහි වජ්ජිතෙසු එකපඤ්ඤාසචිත්තෙසු පීති ජායති।
bod:18:අහෙතුකෙහි <pb M=.114/> අට්ඨාරසහි, මොමූහෙහි ද්වීහි චාති වීසතියා චිත්තෙහි වජ්ජිතෙසු එකූනසත්තතිචිත්තෙසු ඡන්දො ජායති।
bod:19:<b>තෙ පනා</b>ති පකිණ්ණකවිවජ්ජිතා තංසහගතා ච। <b>යථාක්කම</b>න්ති විතක්කාදිඡපකිණ්ණකවජ්ජිතතංසහිතකමානුරූපතො। <b>“ඡසට්ඨි පඤ්චපඤ්ඤාසා”</b>ත්යාදි එකවීසසතගණනවසෙන, එකූනනවුතිගණනවසෙන ච යථාරහං යොජෙතබ්බං।
cen:අඤ්ඤසමානචෙතසිකසම්පයොගනයවණ්ණනා නිට්ඨිතා।
sub:අකුසලචෙතසිකසම්පයොගනයවණ්ණනා
bod:20:“සබ්බාකුසලසාධාරණා”ති වත්වා තදෙව සමත්ථෙතුං <b>“සබ්බෙසුපී”</b>ත්යාදි වුත්තං। යො හි කොචි පාණාතිපාතාදීසු පටිපජ්ජති, සො සබ්බොපි මොහෙන තත්ථ අනාදීනවදස්සාවී අහිරිකෙන තතො අජිගුච්ඡන්තො, අනොත්තප්පෙන අනොත්තප්පන්තො, උද්ධච්චෙන අවූපසන්තො ච හොති, තස්මා තෙ සබ්බාකුසලෙසු උපලබ්භන්ති।
bod:21:<b>ලොභසහගතචිත්තෙස්වෙවා</b>ති <b>එව</b>-කාරො අධිකාරත්ථායපි හොතීති “දිට්ඨිසහගතචිත්තෙසූ”තිආදීසුපි අවධාරණං දට්ඨබ්බං। සක්කායාදීසු හි අභිනිවිසන්තස්ස තත්ථ මමායනසම්භවතො දිට්ඨි ලොභසහගතචිත්තෙස්වෙව ලබ්භති। මානොපි අහංමානවසෙන පවත්තනතො දිට්ඨිසදිසොව පවත්තතීති දිට්ඨියා සහ එකචිත්තුප්පාදෙන පවත්තති කෙසරසීහො විය අපරෙන තථාවිධෙන සහ එකගුහායං, න චාපි දොසමූලාදීසු උප්පජ්ජති අත්තසිනෙහසන්නිස්සයභාවෙන එකන්තලොභපදට්ඨානත්තාති සො දිට්ඨිවිප්පයුත්තෙස්වෙව ලබ්භති।
bod:24:තථා <pb M=.115/> <pb V=.109/> පරසම්පත්තිං උසූයන්තස්ස, අත්තසම්පත්තියා ච පරෙහි සාධාරණභාවං අනිච්ඡන්තස්ස, කතාකතදුච්චරිතසුචරිතෙ අනුසොචන්තස්ස ච තත්ථ තත්ථ පටිහනනවසෙනෙව පවත්තනතො ඉස්සාමච්ඡරියකුක්කුච්චානි පටිඝචිත්තෙස්වෙව।
bod:25:අකම්මඤ්ඤතාපකතිකස්ස තථා සභාවතික්ඛෙසු අසඞ්ඛාරිකෙසු පවත්තනායොගතො ථිනමිද්ධං සසඞ්ඛාරිකෙස්වෙව ලබ්භති।
bod:27:සබ්බාපුඤ්ඤෙස්වෙව <b>චත්තාරො</b> චෙතසිකා ගතා, ලොභමූලෙයෙව යථාසම්භවං තයො ගතා, දොසමූලෙස්වෙව ද්වීසු චත්තාරො ගතා, තථා සසඞ්ඛාරෙයෙව ද්වයන්ති යොජනා। <b>විචිකිච්ඡා විචිකිච්ඡාචිත්තෙ චා</b>ති <b>ච</b>-සද්දො අවධාරණෙ। විචිකිච්ඡා විචිකිච්ඡාචිත්තෙයෙවාති සම්බන්ධො।
cen:අකුසලචෙතසිකසම්පයොගනයවණ්ණනා නිට්ඨිතා।
sub:සොභනචෙතසිකසම්පයොගනයවණ්ණනා
bod:29:ලොකුත්තරචිත්තෙසු පාදකජ්ඣානාදිවසෙන කදාචි සම්මාසඞ්කප්පවිරහො සියා, න පන විරතීනං අභාවො මග්ගස්ස කායදුච්චරිතාදීනං සමුච්ඡෙදවසෙන, ඵලස්ස ච තදනුකූලවසෙන පවත්තනතොති වුත්තං <b>“විරතියො පනා”</b>ත්යාදි। <b>සබ්බථාපී</b>ති සබ්බෙහිපි තංතංදුච්චරිතදුරාජීවානං විධමනවසප්පවත්තෙහි ආකාරෙහි। න හි එතාසං ලොකියෙසු විය ලොකුත්තරෙසුපි මුසාවාදාදීනං විසුං විසුං පහානවසෙන පවත්ති හොති සබ්බෙසමෙව දුච්චරිතදුරාජීවානං තෙන තෙන මග්ගෙන කෙසඤ්චි සබ්බසො, කෙසඤ්චි අපායගමනීයාදිඅවත්ථාය පහානවසෙන එකක්ඛණෙ සමුච්ඡින්දනතො। නනු චායමත්ථො <b>“එකතොවා”</b>ති ඉමිනාව සිද්ධොති? තං න, තිස්සන්නං එකතොවුත්තිපරිදීපනමත්තෙන චතුබ්බිධවචීදුච්චරිතාදීනං පටිපක්ඛාකාරප්පවත්තියා අදීපිතත්තා। කෙචි පන ඉමමත්ථං අසල්ලක්ඛෙත්වාව <pb M=.116/> “‘සබ්බථාපී’ති ඉදං අතිරිත්ත”න්ති වදන්ති, තත්ථ තෙසං අඤ්ඤාණමෙව කාරණං। <b>“නියතා”</b>ති ඉමිනාපි ලොකියෙසු විය කදාචි සම්භවං නිවාරෙති। තථා හෙතා ලොකියෙසු යෙවාපනකවසෙන දෙසිතා, ඉධ පන සරූපෙනෙව। <b>කාමාවචරකුසලෙස්වෙවා</b>ති අවධාරණෙන <pb V=.110/> කාමාවචරවිපාකකිරියෙසු මහග්ගතෙසු ච සම්භවං නිවාරෙති। තථා චෙව උපරි වක්ඛති। <b>කදාචී</b>ති මුසාවාදාදිඑකෙකදුච්චරිතෙහි පටිවිරමණකාලෙ। කදාචි උප්පජ්ජන්තාපි න එකතො උප්පජ්ජන්ති වීතික්කමිතබ්බවත්ථුසඞ්ඛාතානං අත්තනො ආරම්මණානං සම්භවාපෙක්ඛත්තාති වුත්තං <b>“විසුං විසු”</b>න්ති।
bod:30:අප්පනාප්පත්තානං අප්පමඤ්ඤානං න කදාචි සොමනස්සරහිතා පවත්ති අත්ථීති <b>“පඤ්චම…පෙ॰… චිත්තෙසු චා”</b>ති වුත්තං। විනීවරණාදිතාය මහත්තං ගතානි, මහන්තෙහි වා ඣායීහි ගතානි පත්තානීති <b>මහග්ගතානි। නානා හුත්වා</b>ති භින්නාරම්මණත්තා අත්තනො ආරම්මණභූතානං දුක්ඛිතසුඛිතසත්තානං ආපාථගමනාපෙක්ඛතාය විසුං විසුං හුත්වා। <b>එත්ථා</b>ති ඉමෙසු කාමාවචරකුසලචිත්තෙසු, කරුණාමුදිතාභාවනාකාලෙ අප්පනාවීථිතො පුබ්බෙ පරිචයවසෙන උපෙක්ඛාසහගතචිත්තෙහිපි පරිකම්මං හොති, යථා තං පගුණගන්ථං සජ්ඣායන්තස්ස කදාචි අඤ්ඤවිහිතස්සපි සජ්ඣායනං, යථා ච පගුණවිපස්සනාය සඞ්ඛාරෙ සම්මසන්තස්ස කදාචි පරිචයබලෙන ඤාණවිප්පයුත්තචිත්තෙහිපි සම්මසනන්ති උපෙක්ඛාසහගතකාමාවචරෙසු කරුණාමුදිතානං අසම්භවවාදො කෙචිවාදො කතො। අප්පනාවීථියං පන තාසං එකන්තතො සොමනස්සසහගතෙස්වෙව සම්භවො දට්ඨබ්බො භින්නජාතිකස්ස විය භින්නවෙදනස්සපි ආසෙවනපච්චයාභාවතො।
bod:32:<b>තයො සොළසචිත්තෙසූ</b>ති සම්මාවාචාදයො තයො ධම්මා අට්ඨලොකුත්තරකාමාවචරකුසලවසෙන සොළසචිත්තෙසු ජායන්ති।
bod:33:එවං <pb M=.117/> නියතානියතසම්පයොගවසෙන වුත්තෙසු අනියතධම්මෙ එකතො දස්සෙත්වා සෙසානං නියතභාවං දීපෙතුං <b>“ඉස්සාමච්ඡෙරා”</b>ත්යාදි වුත්තං। ඉස්සාමච්ඡෙරකුක්කුච්චවිරතිකරුණාදයො නානා කදාචි ජායන්ති, මානො ච කදාචි “සෙය්යොහමස්මී”ත්යාදිවසප්පවත්තියං ජායති। ථිනමිද්ධං <b>තථා</b> කදාචි අකම්මඤ්ඤතාවසප්පවත්තියං <b>සහ</b> අඤ්ඤමඤ්ඤං අවිප්පයොගිවසෙන ජායතීති යොජනා। අථ වා <b>මානො චා</b>ති එත්ථ <b>ච</b>-සද්දං “සහා”ති එත්ථාපි යොජෙත්වා ථිනමිද්ධං <b>තථා කදාචි සහ</b> ච සසඞ්ඛාරිකපටිඝෙ, දිට්ඨිගතවිප්පයුත්තසසඞ්ඛාරිකෙසු ච ඉස්සාමච්ඡරියකුක්කුච්චෙහි, මානෙන ච සද්ධිං, <b>කදාචි</b> තදිතරසසඞ්ඛාරිකචිත්තසම්පයොගකාලෙ, තංසම්පයොගකාලෙපි වා <b>නානා</b> ච ජායතීති යොජනා දට්ඨබ්බා। අපරෙ පන ආචරියා “මානො ච ථිනමිද්ධඤ්ච තථා කදාචි නානා කදාචි සහ ච ජායතී”ති එත්තකමෙව යොජෙසුං।
bod:34:<b>සෙසා</b>ති <pb V=.111/> යථාවුත්තෙහි එකාදසහි අනියතෙහි ඉතරෙ එකචත්තාලීස। කෙචි පන “යථාවුත්තෙහි අනියතයෙවාපනකෙහි සෙසා නියතයෙවාපනකා”ති වණ්ණෙන්ති, තං තෙසං මතිමත්තං, ඉධ යෙවාපනකනාමෙන කෙසඤ්චි අනුද්ධටත්තා। කෙවලඤ්හෙත්ථ නියතානියතවසෙන චිත්තුප්පාදෙසු යථාරහං ලබ්භමානචෙතසිකමත්තසන්දස්සනං ආචරියෙන කතං, න යෙවාපනකනාමෙන කෙචි උද්ධටාති।
bod:එවං තාව “ඵස්සාදීසු අයං ධම්මො එත්තකෙසු චිත්තෙසු උපලබ්භතී”ති චිත්තපරිච්ඡෙදවසෙන සම්පයොගං දස්සෙත්වා ඉදානි “ඉමස්මිං චිත්තුප්පාදෙ එත්තකා චෙතසිකා”ති චෙතසිකරාසිපරිච්ඡෙදවසෙන සඞ්ගහං දස්සෙතුං <b>“සඞ්ගහඤ්චා”</b>ත්යාදි වුත්තං।
cen:සොභනචෙතසිකසම්පයොගනයවණ්ණනා නිට්ඨිතා।
cen:සම්පයොගනයවණ්ණනා නිට්ඨිතා।
sub:සඞ්ගහනයවණ්ණනා
bod:35:<b>“ඡත්තිංසා”</b>ත්යාදි <pb M=.118/> තත්ථ තත්ථ යථාරහං ලබ්භමානකධම්මවසෙන ගණනසඞ්ගහො।
bod:36:පඨමජ්ඣානෙ නියුත්තානි චිත්තානි, තං වා එතෙසං අත්ථීති <b>පඨමජ්ඣානිකචිත්තානි</b>। අප්පමඤ්ඤානං සත්තාරම්මණත්තා, ලොකුත්තරානඤ්ච නිබ්බානාරම්මණත්තා වුත්තං <b>“අප්පමඤ්ඤාවජ්ජිතා”</b>ති। <b>“තථා”</b>ති ඉමිනා අඤ්ඤසමානා, අප්පමඤ්ඤාවජ්ජිතා සොභනචෙතසිකා ච සඞ්ගහං ගච්ඡන්තීති ආකඩ්ඪති। <b>උපෙක්ඛාසහගතා</b>ති විතක්කවිචාරපීතිසුඛවජ්ජා සුඛට්ඨානං පවිට්ඨඋපෙක්ඛාය සහගතා। <b>පඤ්චකජ්ඣානවසෙනා</b>ති විතක්කවිචාරෙ විසුං විසුං අතික්කමිත්වා භාවෙන්තස්ස නාතිතික්ඛඤාණස්ස වසෙන දෙසිතස්ස ඣානපඤ්චකස්ස වසෙන। තෙ පන එකතො අතික්කමිත්වා භාවෙන්තස්ස තික්ඛඤාණස්ස වසෙන දෙසිතචතුක්කජ්ඣානවසෙන දුතියජ්ඣානිකෙසු විතක්කවිචාරවජ්ජිතානං සම්භවතො චතුධා එව සඞ්ගහො හොතීති අධිප්පායො।
bod:37:<b>තෙත්තිංසද්වයං</b> චතුත්ථපඤ්චමජ්ඣානචිත්තෙසු।
sub:මහග්ගතචිත්තසඞ්ගහනයවණ්ණනා
bod:38:<b>තීසූ</b>ති <pb V=.112/> කුසලවිපාකකිරියවසෙන තිවිධෙසු සීලවිසුද්ධිවසෙන සුවිසොධිතකායවචීපයොගස්ස කෙවලං චිත්තසමාධානමත්තෙන මහග්ගතජ්ඣානානි පවත්තන්ති, න පන කායවචීකම්මානං විසොධනවසෙන, නාපි දුච්චරිතදුරාජීවානං සමුච්ඡින්දනපටිප්පස්සම්භනවසෙනාති වුත්තං <b>“විරතිවජ්ජිතා”</b>ති। <b>පච්චෙකමෙවා</b>ති විසුං විසුංයෙව। <b>පන්නරසසූ</b>ති රූපාවචරවසෙන තීසු, ආරුප්පවසෙන ද්වාදසසූති පන්නරසසු। <b>අප්පමඤ්ඤායො න ලබ්භන්තී</b>ති එත්ථ කාරණං වුත්තමෙව।
cen:මහග්ගතචිත්තසඞ්ගහනයවණ්ණනා නිට්ඨිතා।
sub:කාමාවචරසොභනචිත්තසඞ්ගහනයවණ්ණනා
bod:40:<b>පච්චෙකමෙවා</b>ති <pb M=.119/> එකෙකායෙව। අප්පමඤ්ඤානං හි සත්තාරම්මණත්තා, විරතීනඤ්ච වීතක්කමිතබ්බවත්ථුවිසයත්තා නත්ථි තාසං එකචිත්තුප්පාදෙ සම්භවොති ලොකියවිරතීනං එකන්තකුසලසභාවත්තා නත්ථි අබ්යාකතෙසු සම්භවොති වුත්තං <b>“විරතිවජ්ජිතා”</b>ති। තෙනාහ “පඤ්ච සික්ඛාපදා කුසලායෙවා”ති (විභ॰ 715)। ඉතරථා සද්ධාසතිආදයො විය “සියා කුසලා, සියා අබ්යාකතා”ති වදෙය්ය। ඵලස්ස පන මග්ගපටිබිම්බභූතත්තා, දුච්චරිතදුරාජීවානං පටිප්පස්සම්භනතො ච න ලොකුත්තරවිරතීනං එකන්තකුසලතා යුත්තාති තාසං තත්ථ අග්ගහණං। කාමාවචරවිපාකානම්පි එකන්තපරිත්තාරම්මණත්තා, අප්පමඤ්ඤානඤ්ච සත්තාරම්මණත්තා, විරතීනම්පි එකන්තකුසලත්තා වුත්තං <b>“අප්පමඤ්ඤාවිරතිවජ්ජිතා”</b>ති।
bod:නනු ච පඤ්ඤත්තාදිආරම්මණම්පි කාමාවචරකුසලං හොතීති තස්ස විපාකෙනපි කුසලසදිසාරම්මණෙන භවිතබ්බං යථා තං මහග්ගතලොකුත්තරවිපාකෙහීති? නයිදමෙවං, කාමතණ්හාධීනස්ස ඵලභූතත්තා। යථා හි දාසියා පුත්තො මාතරා ඉච්ඡිතං කාතුං අසක්කොන්තො සාමිකෙනෙව ඉච්ඡිතිච්ඡිතං කරොති, එවං කාමතණ්හායත්තතාය දාසිසදිසස්ස කාමාවචරකම්මස්ස විපාකභූතං චිත්තං තෙන ගහිතාරම්මණං අග්ගහෙත්වා කාමතණ්හාරම්මණමෙව ගණ්හාතීති। <b>ද්වාදසධා</b>ති කුසලවිපාකකිරියභෙදෙසු පච්චෙකං චත්තාරො චත්තාරො දුකාති කත්වා තීසු ද්වාදසධා।
bod:42:ඉදානි <pb V=.113/> ඉමෙසු පඨමජ්ඣානිකාදීහි දුතියජ්ඣානිකාදීනං භෙදකරධම්මෙ දස්සෙතුං <b>“අනුත්තරෙ ඣානධම්මා”</b>ත්යාදි වුත්තං। <b>අනුත්තරෙ</b> චිත්තෙ විතක්කවිචාරපීතිසුඛවසෙන <b>ඣානධම්මා විසෙසකා</b> භෙදකා। <b>මජ්ඣිමෙ</b> මහග්ගතෙ අප්පමඤ්ඤා, ඣානධම්මා <pb M=.120/> ච। <b>පරිත්තෙසු</b> කාමාවචරෙසු විරතී, ඤාණපීතී ච අප්පමඤ්ඤා ච විසෙසකා, තත්ථ <b>විරතී</b> කුසලෙහි විපාකකිරියානං විසෙසකා, <b>අප්පමඤ්ඤා</b> කුසලකිරියෙහි විපාකානං, <b>ඤාණපීතී</b> පන තීසු පඨමයුගළාදීහි දුතියයුගළාදීනන්ති දට්ඨබ්බං।
cen:කාමාවචරසොභනචිත්තසඞ්ගහනයවණ්ණනා නිට්ඨිතා।
sub:අකුසලචිත්තසඞ්ගහනයවණ්ණනා
bod:44:<b>දුතියෙ අසඞ්ඛාරිකෙ</b>ති දිට්ඨිවිප්පයුත්තෙ අසඞ්ඛාරිකෙ ලොභමානෙන තථෙව අඤ්ඤසමානා, අකුසලසාධාරණා ච එකූනවීසති ධම්මාති සම්බන්ධො।
bod:45:<b>තතියෙ</b>ති උපෙක්ඛාසහගතදිට්ඨිසම්පයුත්තෙ අසඞ්ඛාරිකෙ।
bod:46:<b>චතුත්ථෙ</b>ති දිට්ඨිවිප්පයුත්තෙ අසඞ්ඛාරිකෙ।
bod:47:<b>ඉස්සාමච්ඡරියකුක්කුච්චානි පනෙත්ථ පච්චෙකමෙව යොජෙතබ්බානි</b> භින්නාරම්මණත්තායෙවාති අධිප්පායො।
bod:50:අධිමොක්ඛස්ස නිච්ඡයාකාරප්පවත්තිතො ද්වෙළ්හකසභාවෙ විචිකිච්ඡාචිත්තෙ සම්භවො නත්ථීති <b>“අධිමොක්ඛවිරහිතා”</b>ති වුත්තං।
bod:51:එකූනවීසති පඨමදුතියඅසඞ්ඛාරිකෙසු, අට්ඨාරස තතියචතුත්ථඅසඞ්ඛාරිකෙසු, වීස පඤ්චමෙ <pb V=.114/> අසඞ්ඛාරිකෙ, එකවීස පඨමදුතියසසඞ්ඛාරිකෙසු, වීසති තතියචතුත්ථසසඞ්ඛාරිකෙසු, ද්වාවීස පඤ්චමෙ සසඞ්ඛාරිකෙ, පන්නරස මොමූහද්වයෙති එවං අකුසලෙ සත්තධා ඨිතාති යොජනා।
bod:52:<b>සාධාරණා</b>ති <pb M=.121/> අකුසලානං සබ්බෙසමෙව සාධාරණභූතා <b>චත්තාරො සමානා ච</b> ඡන්දපීතිඅධිමොක්ඛවජ්ජිතා අඤ්ඤසමානා අපරෙ දසාති එතෙ චුද්දස ධම්මා සබ්බාකුසලයොගිනොති පවුච්චන්තීති යොජනා।
cen:අකුසලචිත්තසඞ්ගහනයවණ්ණනා නිට්ඨිතා।
sub:අහෙතුකචිත්තසඞ්ගහනයවණ්ණනා
bod:54:<b>“තථා”</b>ති ඉමිනා අඤ්ඤසමානෙ පච්චාමසති।
bod:56:මනොවිඤ්ඤාණධාතුයා විය විසිට්ඨමනනකිච්චායොගතො මනනමත්තා ධාතූති <b>මනොධාතු। අහෙතුකපටිසන්ධියුගළෙ</b>ති උපෙක්ඛාසන්තීරණද්වයෙ।
bod:58:ද්වාදස හසනචිත්තෙ, එකාදස වොට්ඨබ්බනසුඛසන්තීරණෙසු, දස මනොධාතුත්තිකාහෙතුකපටිසන්ධියුගළවසෙන පඤ්චසු, සත්ත ද්විපඤ්චවිඤ්ඤාණෙසූති අට්ඨාරසාහෙතුකෙසු චිත්තුප්පාදෙසු සඞ්ගහො චතුබ්බිධො හොතීති යොජනා।
bod:59:<b>තෙත්තිංසවිධසඞ්ගහො</b>ති අනුත්තරෙ පඤ්ච, තථා මහග්ගතෙ, කාමාවචරසොභනෙ ද්වාදස, අකුසලෙ සත්ත, අහෙතුකෙ චත්තාරොති තෙත්තිංසවිධසඞ්ගහො।
bod:60:<b>ඉත්ථං</b> යථාවුත්තනයෙන <b>චිත්තාවියුත්තානං</b> චෙතසිකානං චිත්තපරිච්ඡෙදවසෙන වුත්තං <b>සම්පයොගඤ්ච</b> චෙතසිකරාසිපරිච්ඡෙදවසෙන වුත්තං <b>සඞ්ගහඤ්ච</b> ඤත්වා <b>යථායොගං චිත්තෙන සමං භෙදං උද්දිසෙ</b> “සබ්බචිත්තසාධාරණා තාව සත්ත එකූනනවුතිචිත්තෙසු උප්පජ්ජනතො පච්චෙකං එකූනනවුතිවිධා <pb V=.115/>, පකිණ්ණකෙසු <pb M=.122/> විතක්කො පඤ්චපඤ්ඤාසචිත්තෙසු උප්පජ්ජනතො පඤ්චපඤ්ඤාසවිධො”ත්යාදිනා කථෙය්යාති අත්ථො।
cen:අහෙතුකචිත්තසඞ්ගහනයවණ්ණනා නිට්ඨිතා।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:චෙතසිකපරිච්ඡෙදවණ්ණනා නිට්ඨිතා।
