cha:පාටිදෙසනීයකථාවණ්ණනා
bod:1830-1:එවං <pb M=2.1/> <pb V=2.1/> නාතිසඞ්ඛෙපවිත්ථාරනයෙන ද්වෙනවුති පාචිත්තියානි දස්සෙත්වා තදනන්තරං නිද්දිට්ඨෙ පාටිදෙසනීයෙ දස්සෙතුමාහ <b>“යො චන්තරඝර”</b>න්තිආදි। තත්ථ <b>අන්තරඝර</b>න්ති රථිකාදිමාහ। යථාහ “අන්තරඝරං නාම රථිකා බ්යූහං සිඞ්ඝාටකං ඝර”න්ති।
bod:යො <pb V=2.2/> පන භික්ඛු අන්තරඝරං පවිට්ඨාය අඤ්ඤාතිකාය භික්ඛුනියා හත්ථතො යං කිඤ්චි ඛාදනං, භොජනම්පි වා සහත්ථා පටිග්ගණ්හෙය්ය, <b>තස්ස</b> භික්ඛුනො ගහණෙ දුක්කටං, <b>භොගෙ</b> අජ්ඣොහාරෙ පාටිදෙසනීයං සියාති යොජනා।
bod:ඉතො පට්ඨාය චතස්සො ගාථා උප්පටිපාටියා පොත්ථකෙසු ලිඛිතා, තාසං අයං පටිපාටි – “එත්ථන්තරඝර”න්ති තතියා, “තස්මා භික්ඛුනියා”ති චතුත්ථී, “රථිකාදීසූ”ති පඤ්චමී <pb M=2.2/>, “රථිකායපි වා”ති ඡට්ඨී। පටිපාටි පනායං මාතිකට්ඨකථක්කමෙන වෙදිතබ්බා। ඉමාය පටිපාටියා තාසං අත්ථවණ්ණනා හොති –
bod:1832-3:පුරිමගාථාද්වයෙන පදභාජනාගතසාමඤ්ඤවිනිච්ඡයං දස්සෙත්වා ඉදානි අට්ඨකථාගතං විසෙසං දස්සෙතුමාහ <b>“එත්ථා”</b>තිආදි। තත්ථ <b>එත්ථා</b>ති ඉමස්මිං පඨමපාටිදෙසනීයසික්ඛාපදෙ। <b>තස්සා</b>ති අඤ්ඤාතිකභික්ඛුනියා। <b>වාක්යතො</b>ති “අන්තරඝරං පවිට්ඨායා”ති වචනතො। <b>හි</b>-සද්දො හෙතුම්හි। යස්මා භික්ඛුස්ස ඨිතට්ඨානං නප්පමාණන්ති <b>අට්ඨකථාය</b> (පාචි॰ අට්ඨ॰ 553) වණ්ණිතං, තස්මා ආරාමාදීසු ඨත්වා දෙන්තියා <b>භික්ඛුනියා</b> හත්ථතො වීථිආදීසු ඨත්වා යො පටිග්ගණ්හෙය්ය චෙ, එවං <b>පටිග්ගණ්හතො</b> තස්ස භික්ඛුනො න දොසොති යොජනා। පරිභොගස්ස පටිග්ගහණමූලකත්තා <b>න දොසො</b>। <b>“පටිග්ගණ්හතො”</b>ති ඉමිනා පරිභොගෙ පාටිදෙසනීයාභාවො ච දීපිතො හොති।
bod:1834:සචෙ භික්ඛුනී රථිකාදීසු ඨත්වා භොජනං දෙති, භික්ඛු අන්තරාරාමෙ ඨත්වා පටිග්ගණ්හාති චෙ, තස්ස ආපත්තීති යොජනා। ගාථාබන්ධවසෙන <b>“භික්ඛුනි භොජන”</b>න්ති රස්සත්තං। <b>ආපත්තී</b>ති ච පටිග්ගහණපරිභොගෙසු දුක්කටපාටිදෙසනීයාපත්තියො සන්ධාය වුත්තං।
bod:1835:රථිකාදීසු ඨත්වා භික්ඛුනී භොජනං දෙති චෙ, තං රථිකායපි වා…පෙ॰… අයං නයොති යොජනා। තත්ථ <b>රථිකා</b>ති රච්ඡා। <b>බ්යූහ</b>න්ති අනිබ්බිජ්ඣිත්වා ඨිතා ගතපච්චාගතරච්ඡා। <b>සන්ධි</b> නාම ඝරසන්ධි। <b>සිඞ්ඝාටක</b>න්ති චතුක්කොණං වා තිකොණං වා මග්ගසමොධානට්ඨානං। <b>අයං නයො</b>ති “ආපත්තී”ති අනන්තරගාථාය වුත්තනයො।
bod:1837:ආමිසෙන <pb M=2.3/> <pb V=2.3/> අසම්භින්නරසං සන්ධාය ඉදං දුක්කටං භාසිතං। ආමිසෙන සම්භින්නෙ එකරසෙ යාමකාලිකාදිම්හි පටිග්ගහෙත්වා අජ්ඣොහාරෙ පාටිදෙසනීයාපත්ති සියාති යොජනා।
bod:1838:<b>එකතොඋපසම්පන්නහත්ථතො</b>ති භික්ඛුනීනං සන්තිකෙ උපසම්පන්නාය හත්ථතො। යථාහ “එකතොඋපසම්පන්නායාති භික්ඛුනීනං සන්තිකෙ උපසම්පන්නායා”ති (පාචි॰ අට්ඨ॰ 553)। භික්ඛූනං සන්තිකෙ උපසම්පන්නාය පන යථාවත්ථුකමෙවාති।
bod:1839:අඤ්ඤාතිකාය ඤාතිකසඤ්ඤිස්ස, තථෙව විමතිස්ස ච දුක්කටන්ති යොජනා।
bod:1840:අඤ්ඤාතිකාය දාපෙන්තියා භූමියා නික්ඛිපිත්වා දදමානාය වා අන්තරාරාමාදීසු ඨත්වා දෙන්තියා පටිග්ගණ්හතො භික්ඛුස්ස අනාපත්තීති යොජනා। <b>අන්තරාරාමාදීසූ</b>ති එත්ථ <b>ආදි</b>-සද්දෙන භික්ඛුනුපස්සයතිත්ථියසෙය්යාපටික්කමනාදිං සඞ්ගණ්හාති। <b>පටික්කමනං</b> නාම භොජනසාලා।
bod:1841:ගාමතො බහි නීහරිත්වා දෙතීති යොජනා।
bod:1842:<b>හත්ථතො</b>ති එත්ථ “ගහණෙ”ති සෙසො। <b>තථා</b>ති අනාපත්ති। සමුට්ඨානං ඉදං සික්ඛාපදං එළකලොමෙන සමං මතන්ති යොජනා।
cen:පඨමපාටිදෙසනීයකථාවණ්ණනා।
bod:1843-4:<b>අවුත්තෙ</b>ති වක්ඛමානනයෙන අවුත්තෙ। එකෙනපි ච භික්ඛුනාති සම්බන්ධො। <b>අපසක්කා</b>ති අපගච්ඡ। ආදි-අත්ථවාචිනා <b>ඉති</b>-සද්දෙන “අපසක්ක තාව, භගිනි, යාව භික්ඛූ භුඤ්ජන්තී”ති වාක්යසෙසො සඞ්ගහිතොති දට්ඨබ්බො। ඉමිනා අපසාදනාකාරො <pb M=2.4/> සන්දස්සිතො। <b>“එකෙනපි ච භික්ඛුනා”</b>ති ඉමිනා අවකංසො දස්සිතො। උක්කංසො පන “තෙහි භික්ඛූහි සා භික්ඛුනී අපසාදෙතබ්බා”ති පාළිතොපි දට්ඨබ්බො। <b>“ආමිස”</b>න්ති සාමඤ්ඤවචනෙපි පඤ්චන්නං භොජනානං අඤ්ඤතරස්සෙව ගහණං। යථාහ “පඤ්චන්නං භොජනානං අඤ්ඤතරෙනා”ති। <b>භොගෙ</b>ති ච <b>එකතොඋපසම්පන්න</b>න්ති ච වුත්තත්ථමෙව।
bod:1845:<b>තථෙවා</b>ති <pb V=2.4/> දුක්කටං। <b>තත්ථා</b>ති අනුපසම්පන්නාය।
bod:1846:අත්තනො භත්තෙ දින්නෙපි ඉමිනා සික්ඛාපදෙන අනාපත්ති, පුරිමසික්ඛාපදෙන පන ආපත්තිසම්භවා <b>“න දෙතී”</b>ති වුත්තං। යථාහ “අත්තනො භත්තං දාපෙති, න දෙතීති එත්ථ සචෙපි අත්තනො භත්තං දෙති, ඉමිනා සික්ඛාපදෙන අනාපත්තියෙව, පුරිමසික්ඛාපදෙන ආපත්තී”ති (පාචි॰ අට්ඨ॰ 558)। <b>තථා</b>ති අනාපත්ති। උභයසික්ඛාපදෙහිපි අනාපත්තිං දස්සෙතුමාහ <b>“පදෙති චෙ”</b>ති। යථාහ “අඤ්ඤෙසං භත්තං දෙති, න දාපෙතීති එත්ථ පන සචෙපි දාපෙය්ය, ඉමිනා සික්ඛාපදෙන ආපත්ති භවෙය්ය, දෙන්තියා පන නෙව ඉමිනා, න පුරිමෙන ආපත්තී”ති।
bod:1847:භික්ඛුනී යං න දින්නං, තං දාපෙති, යත්ථ වා න දින්නං, තත්ථ දාපෙති, තම්පි <b>සබ්බෙසං</b> මිත්තාමිත්තානං සමං දාපෙති, තත්ථාපි අනාපත්ති।
bod:1848:සික්ඛමානා වා සාමණෙරිකා වා “ඉධ සූපං දෙථ, ඔදනං දෙථා”ති <b>වොසාසන්තී</b> විධානං කරොන්තී ඨිතා, තං අනපසාදෙන්තස්ස අනාපත්ති। පඤ්චෙව භොජනානි විනා අඤ්ඤං වොසාසන්තිං භික්ඛුනිං අනපසාදෙන්තස්ස අනාපත්ති। අනපසාදෙන්තස්ස උම්මත්තකාදිනොපි අනාපත්තීති යොජනා।
bod:1849:<b>සමුට්ඨාන</b>න්ති <pb M=2.5/> එත්ථ “ඉමස්සා”ති සෙසො। භොජනං කිරියං, වොසාසන්තියා අනිවාරණං අකිරියන්ති එවමිදං <b>ක්රියාක්රියං</b>।
cen:දුතියපාටිදෙසනීයකථාවණ්ණනා।
bod:1850-1:<b>සෙක්ඛන්ති සම්මතෙ</b>ති “සෙක්ඛසම්මතං නාම කුලං යං කුලං සද්ධාය වඩ්ඪති, භොගෙන හායති, එවරූපස්ස කුලස්ස ඤත්තිදුතියෙන කම්මෙන සෙක්ඛසම්මුති දින්නා හොතී”ති (පාචි॰ 567) වුත්තං ඉදං කුලං සෙක්ඛසම්මතං නාම। තෙනාහ <b>“ලද්ධසම්මුතිකෙ කුලෙ”</b>ති। ලද්ධා සම්මුති යෙනාති විග්ගහො। ඝරූපචාරං ඔක්කන්තෙ නිමන්තිතොපි අනිමන්තිතොව හොතීති ආහ <b>“ඝරූපචාරොක්කමනා පුබ්බෙවා”</b>ති। යථාහ “අනිමන්තිතො නාම අජ්ජතනාය වා ස්වාතනාය <pb V=2.5/> වා අනිමන්තිතො, ඝරූපචාරං ඔක්කමන්තෙ නිමන්තෙති, එසො අනිමන්තිතො නාමා”ති (පාචි॰ 567)।
bod:“අගිලානො නාම යො සක්කොති පිණ්ඩාය චරිතු”න්ති වුත්තත්තා භික්ඛාය චරිතුං සමත්ථො අගිලානො නාම। <b>ගහෙත්වා</b>ති සහත්ථා පටිග්ගහෙත්වා। <b>“ආමිස”</b>න්ති ඉමිනා සම්බන්ධො। යථාහ “ඛාදනීයං වා භොජනීයං වා සහත්ථා පටිග්ගහෙත්වා”ති (පාචි॰ 567)। <b>ගහණෙ</b>ති එත්ථ “ආහාරත්ථායා”ති සෙසො।
bod:1853:<b>තත්ථා</b>ති අසෙක්ඛසම්මතෙ කුලෙ। <b>තථෙව පරිදීපිත</b>න්ති දුක්කටං පරිදීපිතං।
bod:1854:<b>නිමන්තිතස්ස වා</b>ති එත්ථ <b>වා</b>-සද්දෙන නිමන්තිතස්ස අවසෙසං ගණ්හාති। යථාහ “නිමන්තිතස්ස වා ගිලානස්ස වා සෙසකං භුඤ්ජතී”ති। අඤ්ඤෙසං භික්ඛා තත්ථ දීයතීති යොජනා। <b>තත්ථා</b>ති තස්මිං සෙක්ඛසම්මතෙ කුලෙ।
bod:1855:<b>යත්ථ</b> <pb M=2.6/> <b>කත්ථචී</b>ති ආසනසාලාදීසු යත්ථ කත්ථචි। <b>නිච්චභත්තාදිකෙ වාපී</b>ති එත්ථ <b>ආදි</b>-සද්දෙන සලාකභත්තපක්ඛිකඋපොසථිකපාටිපදිකභත්තානං ගහණං।
bod:1856:<b>ද්වාරෙ</b>ති එත්ථ “ඨපෙත්වා”ති සෙසො। <b>සම්පත්තෙ</b>ති එත්ථ “පච්ඡා”ති සෙසො। යථාහ “සචෙපි අනාගතෙ භික්ඛුම්හි පඨමංයෙව නීහරිත්වා ද්වාරෙ ඨපෙත්වා පච්ඡා සම්පත්තස්ස දෙන්ති, වට්ටතී”ති (පාචි॰ අට්ඨ॰ 569)।
bod:1857:<b>මහාපච්චරියා</b>(පආචි॰ අට්ඨ॰ 569) ගතවිනිච්ඡයං දස්සෙතුමාහ <b>“භික්ඛු”</b>න්තිආදි। <b>සමුට්ඨානෙළකූපම</b>න්ති සමුට්ඨානතො එළකලොමසික්ඛාපදසදිසන්ති අත්ථො।
cen:තතියපාටිදෙසනීයකථාවණ්ණනා।
bod:1858-9:“පඤ්චන්නං පටිසංවිදිතං, එතං අප්පටිසංවිදිතං නාමා”ති වචනතො ච ඉධාපි “සහධම්මිකඤාපිත”න්ති වක්ඛමානත්තා ච <b>අගහට්ඨ</b>-සද්දෙන පරිබ්බාජකානං ගහණං। වුත්තමෙව <pb V=2.6/> නයං වොහාරන්තරෙන දස්සෙතුමාහ <b>“ඉත්ථියා පුරිසෙන වා”</b>ති। “යානි ඛො පන තානි ආරඤ්ඤකානි සෙනාසනානී”ති (පාචි॰ 573) වචනතො <b>ආරාම</b>න්ති ආරඤ්ඤකාරාමමාහ। සචෙ එවමාරොචිතං පටිසංවිදිතන්ති හි <b>වුත්තං</b> පදභාජනෙති (පාචි॰ 573) යොජනා। <b>පටිසංවිදිත</b>න්ති පගෙව නිවෙදිතං।
bod:1860:පච්ඡා යථාරොචිතං තමෙව වා තස්ස ච පරිවාරං කත්වා අඤ්ඤං බහුං වා ආහරීයතු, තම්පි පටිසංවෙදිතං නාමාති යොජනා।
bod:1861:<b>යාගුයා විදිතං කත්වා</b>ති එත්ථ “තං ඨපෙත්වා”ති ඉදං සාමත්ථියා ලබ්භති। ඉදම්පි විදිතං කුරුන්දියං වට්ටතීති වුත්තන්ති යොජනා।
bod:1862:<b>පනා</b>ති <pb M=2.7/> අපි-සද්දත්ථො। අඤ්ඤානිපි කුලානීති යොජනා। එත්ථ “අසුකං නාම කුලං පටිසංවෙදිතං කත්වා ඛාදනීයාදීනි ගහෙත්වා ගච්ඡතීති සුත්වා”ති (පාචි॰ අට්ඨ॰ 573) <b>අට්ඨකථා</b>සෙසො। <b>තෙනා</b>ති කතපටිසංවෙදිතෙන। තම්පි ච සබ්බං වට්ටතීති යොජනා।
bod:1863:<b>එවං යං අනාරොචිත</b>න්ති “ආරාමං වා උපචාරං වා පවිසිත්වා”තිආදිනා නයෙන යං පඨමං අනිවෙදිතං। <b>“එව”</b>න්ති ඉදං “යං ආරාමමනාභත”න්ති ඉමිනාපි යොජෙතබ්බං। <b>එව</b>න්ති “තස්ස පරිවාරං කත්වා”තිආදිනා පකාරෙන। <b>“තං අසංවිදිතං නාමා”</b>ති ඉදං “සහධම්මිකඤාපිත”න්ති ඉමිනාපි යොජෙතබ්බං। යථාහ “පඤ්චන්නං පටිසංවිදිතං, එතං අප්පටිසංවිදිතං නාමා”ති (පාචි॰ 573)। <b>අට්ඨකථායඤ්ච</b> “පඤ්චන්නං පටිසංවිදිතන්ති පඤ්චසු සහධම්මිකෙසු යං කිඤ්චි පෙසෙත්වා ‘ඛාදනීයං වා භොජනීයං වා ආහරිස්සාමා’ති පටිසංවිදිතං කතම්පි අප්පටිසංවිදිතමෙවාති අත්ථො”ති (පාචි॰ අට්ඨ॰ 573) වුත්තං।
bod:1864:<b>කාරාපෙත්වා</b>ති එත්ථ “පටිසංවිදිත”න්ති සෙසො।
bod:1865:භික්ඛුනා වා ගන්ත්වා අන්තරාමග්ගෙ ගහෙතබ්බන්ති යොජනා। <b>එවමකත්වා</b>ති “බහිආරාමං පෙසෙත්වා”තිආදිනා වුත්තවිධානං අකත්වා। <b>උපචාරතො</b>ති එත්ථ භුම්මත්ථෙ තො-පච්චයො වෙදිතබ්බො।
bod:1868:<b>“පටිසංවිදිතෙ”</b>තිආදීනං <pb V=2.7/> පදානං “අනාපත්තෙ වා”ති ඉමිනා සම්බන්ධො। <b>පටිසංවිදිතෙ</b>ති එත්ථ “ගිලානස්සා”ති සෙසො। පටිසංවිදිතෙ අනාපත්ති, ගිලානස්සාපි අනාපත්ති, අප්පටිසංවිදිතෙපි <b>තස්ස</b> පටිසංවිදිතස්ස අවසෙසකෙ වා ගිලානස්ස අවසෙසකෙ වා අනාපත්ති එවාති සම්බන්ධො <pb M=2.8/>। යථාහ <b>අනාපත්තිවාරෙ</b> “පටිසංවිදිතස්ස වා ගිලානස්ස වා සෙසකං භුඤ්ජතී”ති (පාචි॰ 575)। බහාරාමෙ පටිග්ගහෙත්වා අන්තොයෙව භුඤ්ජතො අස්ස අනාපත්තීති යොජනා। <b>ගහෙත්වා වා</b>ති එත්ථ <b>වා</b>-සද්දො “තස්සා”තිආදීසුපි යොජෙතබ්බො।
bod:1869:<b>තත්ථා</b>ති තස්මිං ආරඤ්ඤකාරාමෙ। ඛාදතො අනාපත්ති එවාති යොජනා, තත්ථ “අඤ්ඤෙන කප්පියං කත්වා දින්නානී”ති සෙසො।
cen:චතුත්ථපාටිදෙසනීයකථාවණ්ණනා।
cen:ඉති විනයත්ථසාරසන්දීපනියා විනයවිනිච්ඡයවණ්ණනාය
cen:පාටිදෙසනීයකථාවණ්ණනා නිට්ඨිතා।
