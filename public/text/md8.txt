cha:9:අසඞ්ඛතසංයුත්තං
tit:1:පඨමවග්ගො
sub:1-11:කායගතාසතිසුත්තාදිවණ්ණනා
bod:366-376:<b>අසඞ්ඛත</b>න්ති <pb M=2.387/> <pb V=2.98/> න සඞ්ඛතං හෙතුපච්චයෙති। තෙනාහ <b>“අකත”</b>න්ති। <b>හිතං එසන්තෙනා</b>ති මෙත්තායන්තෙන। <b>අනුකම්පමානෙනා</b>ති කරුණායන්තෙන। <b>උපාදායා</b>ති ආදියිත්වාති අයමත්ථොතිආහ <b>“චිත්තෙන පරිග්ගහෙත්වා”</b>ති। <b>අවිපරීතධම්මදෙසනා</b>ති අවිපරීතධම්මස්ස දෙසනා, පටිපත්තිම්පි සාවකා විය ගරුකො භගවා। <b>දායජ්ජං</b> අත්තනො අධිට්ඨිතං නිය්යාතෙති।
bod:භික්ඛාසම්පත්තිකාලාදීනං සත්තන්නං සප්පායානං සම්පත්තියා ලබ්භනකාලෙ। විපත්තිකාලෙ පන එත්ථ වුත්තවිපරියායෙන අත්ථො වෙදිතබ්බො। <b>භාරිය</b>න්ති දුක්ඛබහුලතාය දාරුණං। <b>අම්හාකං සන්තිකා</b> ලද්ධබ්බා। <b>තුම්හාකං අනුසාසනී</b>ති තුම්හාකං දාතබ්බා අනුසාසනී।
cen:කායගතාසතිසුත්තාදිවණ්ණනා නිට්ඨිතා।
tit:2:දුතියවග්ගො
sub:23-33:අසඞ්ඛතසුත්තාදිවණ්ණනා
bod:377-409:තත්ථ ච නත්ථි එත්ථ තණ්හාසඞ්ඛාතං නතං, නත්ථි එතස්මිං වා අධිගතෙ පුග්ගලභාවොති <b>අනතං। අනාසව</b>න්ති එත්ථාපි එසෙව නයො। සච්චධම්මතාය <b>සච්චං</b>। වට්ටදුක්ඛතො පාරමෙතීති <b>පාරං। සණ්හට්ඨෙනා</b>ති සුඛුමට්ඨෙන නිපුණං। තතො එව <b>දුද්දසතාය। අජජ්ජරං</b> නිච්චසභාවත්තා। නත්ථි එතස්ස නිදස්සනන්ති වා <b>අනිදස්සනං</b>। එතස්මිං අධිගතෙ නත්ථි සංසාරෙ। පපඤ්චන්ති වා <b>නිප්පපඤ්චං</b>।
bod:එතස්මිං <pb M=2.388/> <pb V=2.99/> අධිගතෙ පුග්ගලස්ස මරණං නත්ථීති වා <b>අමතං</b>। අතප්පකට්ඨෙන වා <b>පණීතං</b>। සුඛහෙතුතාය වා <b>සිවං</b>। තණ්හා ඛීයන්ති එත්ථාති <b>තණ්හක්ඛයං</b>।
bod:අඤ්ඤස්ස තාදිසස්ස අභාවතො විම්හාපනීයතාය <b>අභූතමෙවා</b>ති। කුතොචි පච්චයතො අනිබ්බත්තමෙව හුත්වා <b>භූතං</b> විජ්ජමානං। තෙනාහ <b>“අජාතං හුත්වා අත්ථී”</b>ති। නත්ථි එත්ථ දුක්ඛන්ති නිද්දුක්ඛං, තස්ස භාවො <b>නිද්දුක්ඛත්තං</b>। තස්මා <b>අනීතිකං</b> ඊතිරහිතං। වානං වුච්චති තණ්හා, තදභාවෙන <b>නිබ්බානං</b>। බ්යාබජ්ඣං වුච්චති දුක්ඛං, තදභාවෙන <b>අබ්යාබජ්ඣං</b>। පරමත්ථතො සච්චතො සුද්ධිභාවෙන। කාමා එව පුථුජ්ජනෙහි අල්ලීයිතබ්බතො <b>ආලයා</b>। එස නයො සෙසෙසුපි। <b>පතිට්ඨට්ඨෙනා</b>ති පතිට්ඨාභාවෙන වට්ටදුක්ඛතො මුච්චිතුකාමානං දීපසදිසං ඔඝෙහි අනජ්ඣොත්ථරණීයත්තා। <b>අල්ලීයිතබ්බයුත්තට්ඨෙනා</b>ති අල්ලීයිතුං අරහභාවතො। <b>තායනට්ඨෙනා</b>ති සපරතායනට්ඨෙන। <b>භයසරණට්ඨෙනා</b>ති භයස්ස හිංසනට්ඨෙන। <b>සෙට්ඨං</b> උත්තමං। <b>ගතී</b>ති ගන්ධබ්බට්ඨානං।
cen:අසඞ්ඛතසුත්තාදිවණ්ණනා නිට්ඨිතා।
cen:අසඞ්ඛතසංයුත්තවණ්ණනා නිට්ඨිතා।
