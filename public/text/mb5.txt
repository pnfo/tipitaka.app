cha:6:ලාභසක්කාරසංයුත්තං
tit:1:පඨමවග්ගො
sub:1:දාරුණසුත්තවණ්ණනා
bod:157:<b>ථද්ධො</b>ති <pb V=2.152/> <pb M=2.173/> කක්ඛළො අනිට්ඨස්ස පදානතො। <b>චතුපච්චයලාභො</b>ති චතුන්නං පච්චයානං පටිලාභො। <b>සක්කාරො</b>ති තෙහියෙව පච්චයෙහි සුසඞ්ඛතෙහි පූජනා, සො පන අත්ථතො සම්පත්තියෙවාති ආහ <b>“තෙසංයෙව…පෙ॰… ලාභො”</b>ති। <b>වණ්ණඝොසො</b>ති ගුණකිත්තනා। අන්තරායස්ස අනතිවත්තනතො <b>අන්තරායිකො</b> අනත්ථාවහත්තා।
cen:දාරුණසුත්තවණ්ණනා නිට්ඨිතා।
sub:2:බළිසසුත්තවණ්ණනා
bod:158:බළිසෙන චරති, තෙන වා ජීවතීති <b>බාළිසිකො</b>। තෙනාහ <b>“බළිසං ගහෙත්වා චරමානො”</b>ති। <b>ආමිසගත</b>න්ති ආමිසූපගතං ආමිසපතිතං। තෙනාහ <b>“ආමිසමක්ඛිත”</b>න්ති। භින්නාධිකරණානම්පි බාහිරත්ථසමාසො හොතෙවාති ආහ <b>“ආමිසෙ චක්ඛුදස්සන”</b>න්ති। අයො වුච්චති සුඛං, තබ්බිධුරතාය <b>අනයො,</b> දුක්ඛන්ති ආහ <b>“දුක්ඛං පත්තො”</b>ති। <b>අස්සා</b>ති එතෙන। කත්තුඅත්ථෙ හි එතං සාමිවචනං। යථා කිලෙසා වත්තන්ති, එවං පවත්තමානො පුග්ගලො කිලෙසවිප්පයොගො න හොතීති වුත්තං <b>“යථා කිලෙසමාරස්ස කාමො, එවං කත්තබ්බො”</b>ති।
cen:බළිසසුත්තවණ්ණනා නිට්ඨිතා।
sub:3-4:කුම්මසුත්තාදිවණ්ණනා
bod:159-160:අට්ඨිකච්ඡපා වුච්චන්ති යෙසං කපාලමත්ථකෙ තිඛිණා අට්ඨිකොටි හොති, තෙසං සමූහො <b>අට්ඨිකච්ඡපකුලං</b>। මච්ඡකච්ඡපාදීනං සරීරෙ ලම්බන්තී පපතතීති <b>පපතා,</b> වුච්චමානාකාරො <pb V=2.153/> අයකණ්ටකො। <b>අයකොසකෙ</b>ති <pb M=2.174/> අයොමයකොසකෙ। <b>කණ්ණිකසල්ලසණ්ඨානො</b>ති අත්තනිකාපනසල්ලසණ්ඨානො। <b>අයකණ්ටකො</b>ති අයොමයවඞ්කකණ්ටකො। <b>නික්ඛමති</b> එත්ථ අථාවරතො। පවෙසිතමත්තො හි සො। <b>ඉදානි ත්වං</b> “අම්හාක”න්ති න වත්තබ්බො। <b>ඉතො අනන්තරසුත්තෙ</b>ති චතුත්ථසුත්තමාහ।
cen:කුම්මසුත්තාදිවණ්ණනා නිට්ඨිතා।
sub:5:මීළ්හකසුත්තවණ්ණනා
bod:161:<b>මීළ්හකා</b>ති එවං ඉත්ථිලිඞ්ගවසෙන වුච්චමානා। <b>ගූථපාණකා</b>ති ගූථභක්ඛපාණකා। <b>අන්තො</b>ති කුච්ඡියං।
cen:මීළ්හකසුත්තවණ්ණනා නිට්ඨිතා।
sub:6:අසනිසුත්තවණ්ණනා
bod:162:“ඉමෙ ලාභසක්කාරං අනාහරන්තා ජිඝච්ඡාදිදුක්ඛං පාපුණන්තූ”ති එවං න සත්තානං දුක්ඛකාමතාය එවමාහාති ආනෙත්වා සම්බන්ධො। <b>අනන්තදුක්ඛං අනුභොති</b> අපරාපරං උප්පජ්ජනකඅකුසලචිත්තානං බහුභාවතො।
cen:අසනිසුත්තවණ්ණනා නිට්ඨිතා।
sub:7:දිද්ධසුත්තවණ්ණනා
bod:163:අච්ඡවිසයුත්තාති වා දිද්ධෙ ගතෙන <b>ගතදිද්ධෙන</b>। තෙනාහ <b>“විසමක්ඛිතෙනා”</b>ති।
cen:දිද්ධසුත්තවණ්ණනා නිට්ඨිතා।
sub:8:සිඞ්ගාලසුත්තවණ්ණනා
bod:164:<b>ජරසිඞ්ගාලො</b>ත්වෙව <pb M=2.175/> වුච්චති සරීරසොභාය අභාවතො। සරීරස්ස උග්ගතකණ්ටකත්තා <b>උක්කණ්ටකෙන නාම। ඵුටතී</b>ති ඵලති භිජ්ජති।
cen:සිඞ්ගාලසුත්තවණ්ණනා නිට්ඨිතා।
sub:9:වෙරම්භසුත්තවණ්ණනා
bod:165:<b>කායං</b> <pb V=2.154/> <b>න රක්ඛති නාම</b> ඡබ්බීසතියා සාරුප්පානං පරිච්චජනතො। <b>වාචං න රක්ඛති නාම</b> රාගසාමන්තා ච කොධසාමන්තා ච යාව නිච්ඡාරණතො।
cen:වෙරම්භසුත්තවණ්ණනා නිට්ඨිතා।
sub:10:සගාථකසුත්තවණ්ණනා
bod:166:<b>“යස්ස සක්කරියමානස්සා”</b>ති එත්ථ <b>අසක්කාරෙන චූභය</b>න්ති අසක්කාරෙන ච උභයඤ්ච, කදාචි සක්කාරෙන, කදාචි අසක්කාරෙන කදාචි උභයෙනාති අත්ථො। තෙනාහ <b>“අසක්කාරෙනා”</b>තිආදි। සතතවිහාරානං සම්පත්තියා <b>සාතතිකො</b>ති ආහ <b>“අරහත්ත…පෙ॰… සුඛුමදිට්ඨී”</b>තිආදි। තථා හි සා “වජිරූපමඤාණ”න්ති වුච්චති। <b>ආගතත්තා</b>ති ඵලසමාපත්තිං සමාපජ්ජිතුං තස්සා පුබ්බපරිකම්මං උපගතත්තා।
cen:සගාථකසුත්තවණ්ණනා නිට්ඨිතා।
cen:පඨමවග්ගවණ්ණනා නිට්ඨිතා।
tit:2:දුතියවග්ගො
sub:1-2:සුවණ්ණපාතිසුත්තාදිවණ්ණනා
bod:167-168:<b>චාලෙතුං න සක්කොති</b> සීලපබ්බතසන්නිස්සිතත්තා। <b>අඤ්ඤං වා කිච්චං කරොති</b> පගෙව සීලස්ස ඡඩ්ඩිතත්තා। තතියාදීසු අපුබ්බං නත්ථි।
cen:සුවණ්ණපාතිසුත්තාදිවණ්ණනා නිට්ඨිතා।
cen:දුතියවග්ගවණ්ණනා නිට්ඨිතා।
tit:3:තතියවග්ගො
sub:1:මාතුගාමසුත්තවණ්ණනා
bod:170:යං <pb V=2.155/> <pb M=2.176/> විසභාගවත්ථු පුරිසස්ස චිත්තං පරියාදාය ඨාතුං සක්කොතීති වුච්චති, තතො විසෙසතො ලාභසක්කාරොව සත්තානං චිත්තං පරියාදාය ඨාතුං සක්කොතීති දස්සෙන්තො භගවා “න තස්ස, භික්ඛවෙ”තිආදිමවොචාති දස්සෙන්තො <b>“න තස්සා”</b>තිආදිමාහ।
cen:මාතුගාමසුත්තවණ්ණනා නිට්ඨිතා।
sub:2:කල්යාණීසුත්තවණ්ණනා
bod:171:<b>දුතියං උත්තානමෙව,</b> තස්සෙව අත්ථස්ස කෙවලං ජනපදකල්යාණීවසෙන වුත්තං।
cen:කල්යාණීසුත්තවණ්ණනා නිට්ඨිතා।
sub:3-6:එකපුත්තකසුත්තාදිවණ්ණනා
bod:172-175:<b>සද්ධා</b>ති අරියමග්ගෙන ආගතසද්ධා අධිප්පෙතාති ආහ <b>“සොතාපන්නා”</b>ති।
cen:එකපුත්තකසුත්තාදිවණ්ණනා නිට්ඨිතා।
sub:7:තතියසමණබ්රාහ්මණසුත්තවණ්ණනා
bod:176:<b>එවමාදී</b>ති <b>ආදි</b>-සද්දෙන බාහුසච්චසංවරසීලාදීනං සඞ්ගහො දට්ඨබ්බො। <b>ලාභසක්කාරස්ස සමුදයං</b> උප්පත්තිකාරණං සමුදයසච්චවසෙන දුක්ඛසච්චස්ස උප්පත්තිහෙතුතාවසෙන।
cen:තතියසමණබ්රාහ්මණසුත්තවණ්ණනා නිට්ඨිතා।
sub:8:ඡවිසුත්තවණ්ණනා
bod:177:<b>ලාභසක්කාරසිලොකො</b> <pb V=2.156/> <pb M=2.177/> <b>නරකාදීසු නිබ්බත්තෙන්තො</b>ති ඉදං තන්නිස්සයං කිලෙසගණං සන්ධායාහ। <b>නිබ්බත්තෙන්තො</b>ති නිබ්බත්තාපෙන්තො। <b>ඉමං</b> මනුස්ස<b>අත්තභාවං නාසෙති</b> මනුස්සත්තං පුන නිබ්බත්තිතුං අප්පදානවසෙන। <b>තස්මා</b>ති දුග්ගතිනිබ්බත්තාපනතො ඉධ මරණදුක්ඛාවහනතො ච।
cen:ඡවිසුත්තවණ්ණනා නිට්ඨිතා।
sub:9:රජ්ජුසුත්තවණ්ණනා
bod:178:<b>ඛරා ඵරුසා</b> ඡවිආදීනි ඡින්දනෙ සමත්ථා।
cen:රජ්ජුසුත්තවණ්ණනා නිට්ඨිතා।
sub:10:භික්ඛුසුත්තවණ්ණනා
bod:179:<b>තං සන්ධායා</b>ති දිට්ඨධම්මසුඛවිහාරස්ස ඔකාසාභාවං සන්ධාය।
cen:භික්ඛුසුත්තවණ්ණනා නිට්ඨිතා।
cen:තතියවග්ගවණ්ණනා නිට්ඨිතා।
tit:4:චතුත්ථවග්ගො
sub:1-4:භින්දිසුත්තාදිවණ්ණනා
bod:180-183:<b>දෙවදත්තො සග්ගෙ වා නිබ්බත්තෙය්යා</b>තිආදි පරිකප්පවචනං। න හි පච්චෙකබොධියං නියතගතිකො අන්තරා මග්ගඵලානි අධිගන්තුං භබ්බොති। <b>සො</b>ති අනවජ්ජධම්මො। <b>අස්සා</b>ති දෙවදත්තස්ස। <b>සමුච්ඡෙදමගමා</b> කතූපචිතස්ස මහතො පාපධම්මස්ස බලෙන තස්මිං අත්තභාවෙ සමුච්ඡෙදභාවතො, න අච්චන්තාය। අකුසලං නාමෙතං අබලං, කුසලං විය න මහාබලං, තස්මා තස්මිංයෙව අත්තභාවෙ තාදිසානං පුග්ගලානං අතෙකිච්ඡතා, අඤ්ඤථා සම්මත්තනියාමො විය මිච්ඡත්තනියාමො අච්චන්තිකො <pb M=2.178/> සියා। යදි එවං වට්ටඛාණුකජොතනා කථන්ති? ආසෙවනාවසෙන, තස්මා <pb V=2.157/> යථා “සකිං නිමුග්ගො නිමුග්ගො එව බාලො”ති වුත්තං, එවං වට්ටඛාණුකජොතනා। යාදිසෙ හි පච්චයෙ පටිච්ච පුග්ගලො තං දස්සනං ගණ්හි, තථා ච පටිපන්නො, පුන අචින්තප්පතිවත්තෙ පච්චයෙ පතිතතො සීසුක්ඛිපනමස්ස න හොතීති න වත්තබ්බං।
cen:භින්දිසුත්තාදිවණ්ණනා නිට්ඨිතා।
sub:5:අචිරපක්කන්තසුත්තවණ්ණනා
bod:184:<b>කාලෙ සම්පත්තෙ</b>ති ගබ්භස්ස පරිපාකගතත්තා විජායනකාලෙ සම්පත්තෙ। <b>පොත</b>න්ති අස්සතරියා පුත්තං। <b>එත</b>න්ති “ගබ්භො අස්සතරිං යථා”ති එතං වචනං।
cen:අචිරපක්කන්තසුත්තවණ්ණනා නිට්ඨිතා।
sub:6:පඤ්චරථසතසුත්තවණ්ණනා
bod:185:අභිහරීයතීති අභිහාරො, භත්තංයෙව අභිහාරො <b>භත්තාභිහාරො</b>ති ආහ <b>“අභිහරිතබ්බං භත්ත”</b>න්ති। <b>මච්ඡපිත්ත</b>න්ති වාළමච්ඡපිත්තං। <b>පක්ඛිපෙය්යු</b>න්ති උරගාදිනා ඔසිඤ්චෙය්යුං।
cen:පඤ්චරථසතසුත්තවණ්ණනා නිට්ඨිතා।
sub:7-13:මාතුසුත්තාදිවණ්ණනා
bod:186-187:<b>මාතුපි හෙතූ</b>ති අත්තනො මාතුයා උප්පන්නඅනත්ථාවහස්ස පහානහෙතුපි। <b>ඉතො පරෙසූ</b>ති “පිතුපි හෙතූ”ති එවමාදීසු।
cen:මාතුසුත්තාදිවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:ලාභසක්කාරසංයුත්තවණ්ණනාය ලීනත්ථප්පකාසනා සමත්තා।
