cha:8:වඞ්ගීසසංයුත්තං
sub:1:නික්ඛන්තසුත්තවණ්ණනා
bod:209:<b>ආළවිය</b>න්ති <pb V=1.247/> <pb M=1.282/> ආළවිනගරසමීපෙ। <b>අග්ගචෙතියෙ</b>ති ගොතමකචෙතියාදීහි උත්තමචෙතියෙ। තං කිර භූමිරාමණෙය්යකභාවෙන මනුඤ්ඤතාය පධානයුත්තතාදිසම්පත්තියා ච ඉතරචෙතියෙහි සෙට්ඨසම්මතං। <b>කප්පත්ථෙරෙනා</b>ති “කප්පො”ති ගොත්තතො ආගතනාමො ථෙරො, සහස්සපුරාණජටිලානං අබ්භන්තරෙ අයං මහාථෙරො। <b>ඔහීනකො</b>ති ථෙරෙසු ගාමං පිණ්ඩාය පවිට්ඨෙසු විහාරෙ එව අවහීනකො ඨිතො। තත්ථ කාරණමාහ <b>“විහාරපාලො”</b>තිආදි। <b>සමලඞ්කරිත්වාති</b> සමං අලඞ්කාරෙන අලඞ්කරිත්වා। <b>කුසලචිත්තං විද්ධංසෙති</b> පවත්තිතුං අප්පදානවසෙන। <b>එතස්මි</b>න්ති එතස්මිං රාගෙ උප්පන්නෙ। “එකස්මි”න්ති වා පාඨො, එකස්මිං විසභාගවත්ථුකෙ රාගෙ උප්පන්නෙ। <b>ධම්මො වා</b>ති මම චිත්තෙ උප්පජ්ජනකතො අඤ්ඤො ධම්මො වා। යෙන කාරණෙන පරො අනභිරතිං විනොදෙත්වා ඉදානෙව අභිරතිං උප්පාදෙය්ය, තං කාරණං කුතො ලබ්භාති යොජනා, තං කාරණං නත්ථීති අත්ථො, තස්ස අභාවකාරණවචනං।
bod:<b>අනගාරිය</b>න්ති අගාරවිරහතො අනගාරං පබ්බජ්ජා। තත්ථ නියුත්තත්තා අනගාරියං ක-කාරස්ස ය-කාරං කත්වා, පබ්බජිතන්ති අත්ථො। <b>ආධාවන්තී</b>ති හදයං අභිභවිත්වා ධාවන්ති। <b>උග්ගතාන</b>න්ති උළාරානං පුත්තා। තෙනාහ <b>“මහෙසක්ඛා රාජඤ්ඤභූතා”</b>ති। <b>උත්තමප්පමාණ</b>න්ති සහස්සපලං <b>සමන්තා</b>ති සමන්තතො। <b>පරිකිරෙය්යු</b>න්ති විජ්ඣෙය්යුං। <b>එතස්මා සහස්සා</b>ති යථාවුත්තා ධනුග්ගහසහස්සතො। <b>අතිරෙකතරා</b> අනෙකසහස්සා। <b>ඉත්ථියො</b> ඔලොකනසිතලපිතරොදිතසරෙ ඛිපන්තියො। <b>නෙව මං බ්යාධයිස්සන්ති</b> නෙව මං නිජ්ඣායිස්සන්ති। “බ්යාධයිස්සතී”ති පාඨොති වුත්තං <b>“චාලෙතුං න සක්ඛිස්සතීති අත්ථො”</b>ති। <b>ධම්මෙ සම්හී</b>ති සකෙ සන්තිකෙ පතිට්ඨිතෙ සාසනධම්මෙ। තෙනාහ <b>“අනභිරතිං</b> <b>විනොදෙත්වා”</b>තිආදි।
bod:<b>මග්ග</b>න්ති “මග්ගො”ති වත්තබ්බෙ ලිඞ්ගවිපල්ලාසෙන වුත්තං। තෙනාහ <b>“සො හි නිබ්බානස්ස පුබ්බභාගමග්ග්ගො”</b>ති।
cen:නික්ඛන්තසුත්තවණ්ණනා නිට්ඨිතා।
sub:2:අරතිසුත්තවණ්ණනා
bod:210:<b>විහාරගරුකො</b> <pb V=1.248/> <pb M=1.283/> <b>කිරෙස ථෙරො</b>ති එතෙන ථෙරො අත්තනො සද්ධිවිහාරිකං වඞ්ගීසං ඔවදිතුං අනවසරො। තෙන අන්තරන්තරා තස්ස චිත්තං රාගො අනුද්ධංසෙතීති දස්සෙති। <b>සාසනෙ අරති</b>න්ති සීලපරිපූරණෙ සමථවිපස්සනාභාවනාය ච අනභිරතිං। <b>කාමගුණෙසු ච රති</b>න්ති පඤ්චසු කාමකොට්ඨාසෙසු අස්සාදං। <b>පාපවිතක්ක</b>න්ති කාමසඞ්කප්පං। <b>සබ්බාකාරෙනා</b>ති සබ්බෙ තදඞ්ගවික්ඛම්භනසමුච්ඡින්දනාකාරෙන। යථා මහන්තං අරඤ්ඤං වනථන්ති, එවං මහන්තං කිලෙසවනං <b>“වනථ”</b>න්ති වුත්තං।
bod:<b>පථවිඤ්ච වෙහාස</b>න්ති භුම්මත්ථෙ පච්චත්තවචනං, තස්මා පථවියං ආකාසෙ චාති අත්ථො। තෙනාහ <b>“පථවිට්ඨිත”</b>න්තිආදි। <b>ජගතී</b>ති ච පථවියා වෙවචනං। තෙනාහ <b>“අන්තොපථවිය”</b>න්ති। <b>පරිජීරතී</b>ති සබ්බ්බසො ජරං පාපුණාති। <b>සමාගන්ත්වා</b>ති ඤාණෙන සමාගන්ත්වාති අත්ථො। තෙනාහ <b>“මුතත්තාති විඤ්ඤාතත්තභාවා”</b>ති।
bod:<b>පටිඝපදෙන ගන්ධරසා ගහිතා</b> ඝානජිව්හානං පටිහනනවසෙන පවත්තනතො। <b>මුතපදෙන ඵොට්ඨබ්බාරම්මණං ගහිතං</b> මුත්වා ගහෙතබ්බතො। <b>න ලිප්පතී</b>ති න මක්ඛීයති।
bod:සට්ඨි-සද්දො ඡ-සද්දෙන සමානත්ථොති <b>“සට්ඨිනිස්සිතා”</b>ති පදස්ස <b>“ඡආරම්මණනිස්සිතා”</b>ති අත්ථො වුත්තො। <b>පුථූ අධම්මවිතක්කා</b>ති රූපවිතක්කාදිවසෙන බහූ නානාවිතක්කා මිච්ඡාසඞ්කප්පා। <b>ජනතාය නිවිට්ඨා</b>ති මහාජනෙ පතිට්ඨිතා। <b>තෙසං වසෙනා</b>ති තෙසම්පි මිච්ඡාවිතක්කානං වසෙන। <b>න කත්ථචි</b> ආරම්මණෙ। <b>කිලෙසවග්ගගතො</b>ති කිලෙසසඞ්ගණිකං උපගතො න භවෙය්ය, කිලෙසවිතක්කා න උප්පාදෙතබ්බාති අත්ථො। <b>දුට්ඨුල්ලවචනං</b> කාමපටිසංයුත්තකථා।
bod:<b>දබ්බජාතිකො</b>ති දබ්බරූපො। <b>නෙපක්කෙනා</b>ති කොසල්ලෙන। <b>නිබ්බානං පටිච්චා</b>ති අසඞ්ඛතධාතුං ආරම්මණවසෙන පටිච්ච। <b>පරිනිබ්බානකාල</b>න්ති අනුපාදිසෙසනිබ්බානකාලං।
cen:අරතිසුත්තවණ්ණනා නිට්ඨිතා।
sub:3:පෙසලසුත්තවණ්ණනා
bod:211:<b>එතෙස</b>න්ති <pb M=1.284/> එතෙසං මහල්ලකානං। <b>න පාළි</b> ආගච්ඡති අප්පගුණභාවතො। න ච පාළි <pb V=1.249/> උපට්ඨාති, එකාය පාළියා සති පාළිගතියා තථා තථා උපට්ඨානම්පි නෙසං නත්ථීති වදති। <b>න අට්ඨකථා</b>ති එත්ථාපි එසෙව නයො। සිථිලධනිතාදිතංතංබ්යඤ්ජනබුද්ධිං අහාපෙත්වා උච්චාරණං <b>පදබ්යඤ්ජනමධුරතා। අතික්කමිත්වා මඤ්ඤති</b> අඤ්ඤෙ භික්ඛූ। හීළනවසෙන අභිභවිත්වා පටිභානසුතෙන අත්තානං පසංසති සම්භාවෙති। මානස්ස පවත්තිතාය සහජාතනිස්සයාදිපච්චයධම්මා තංසහභුධම්මා। මානවසෙන <b>විප්පටිසාරී අහුවා</b>। මා අහොසීති යොජනා। <b>වණ්ණභණන</b>න්ති පරෙහි කිරියමානං ගුණාභිත්ථවං। <b>අඛිලො</b>ති පඤ්චචෙතොඛිලරහිතො। <b>නිස්සෙසං නවවිධ</b>න්ති නවවිධම්පි මානං කස්සචි එකදෙසස්සපි අසෙසතො। <b>විජ්ජායා</b>ති අග්ගමග්ගවිජ්ජාය। අච්චන්තමෙව <b>සමිතතාය</b> වූපසමිතතාය <b>සමිතාවී</b>।
cen:පෙසලසුත්තවණ්ණනා නිට්ඨිතා।
sub:4:ආනන්දසුත්තවණ්ණනා
bod:212:<b>රාගො</b>ති එත්ථ ආයස්මතො වඞ්ගීසස්ස රාගස්ස උප්පත්තියා කාරණං විභාවෙතුං <b>“ආයස්මා ආනන්දො”</b>තිආදි වුත්තං। <b>ත</b>න්ති ආනන්දත්ථෙරං। <b>ආරම්මණං පරිග්ගහෙතු</b>න්ති කායවෙදනාදිභෙදං ආරම්මණං සතිගොචරං। අසුභදුක්ඛාදිතො, රූපාදිඑකෙකමෙව වා ඡළාරම්මණං අනිච්චදුක්ඛාදිතො පරිග්ගණ්හිතුං පරිච්ඡිජ්ජ ජානිතුං। <b>ඉත්ථිරූපාරම්මණෙ</b>ති ඉත්ථිසන්තානෙ රූපසභාවෙ ආරම්මණෙ।
bod:<b>නිබ්බාපන</b>න්ති නිබ්බාපයති එතෙනාති නිබ්බාපනං। <b>විපල්ලාසෙනා</b>ති අසුභෙ “සුභ”න්ති විපල්ලාසභාවහෙතු। <b>රාගට්ඨානිය</b>න්ති රාගුප්පත්තිහෙතු। <b>ඉට්ඨාරම්මණ</b>න්ති සුභාරම්මණං। එත්ථ ච ඉට්ඨාරම්මණසීසෙන තත්ථ ඉට්ඨාකාරග්ගහණං වදති। තඤ්හි වජ්ජනීයං। <b>පරතො</b>ති අවසවත්තනත්ථෙන අඤ්ඤතො। සඞ්ඛාරා හි “මා භිජ්ජන්තූ”ති ඉච්ඡිතාපි භිජ්ජන්තෙව, තස්මා තෙ අවසවත්තිත්තා පරො නාම, සා ච නෙසං පරතා අනිච්චදස්සනෙන පාකටා හොතීති වුත්තං <b>“පරතො පස්සාති අනිච්චතො පස්සා”</b>ති। කාමං විපස්සනා සඞ්ඛාරනිමිත්තං න <pb M=1.285/> පරිච්චජති සඞ්ඛාරෙ ආරබ්භ වත්තනතො, යෙසං පන නිමිත්තානං අග්ගහණෙන අනිමිත්තාති ගහිතුං අරහති, තං දස්සෙතුං <b>“නිච්චාදීනං නිමිත්තාන”</b>න්තිආදි වුත්තං। සලක්ඛණ-සාමඤ්ඤලක්ඛණ-දස්සනවසෙන මානස්ස දස්සනාභිසමයො, විපස්සනාය පහානාභිසමයො। “මග්ගෙනා”ති වදන්ති, මග්ගෙනෙව පන අසම්මොහතො පරිඤ්ඤාපටිවෙධවසෙන දස්සනාභිසමයො, පහානපටිවෙධවසෙන පහානාභිසමයො। <b>රාගාදිසන්තතායා</b>ති රාගාදීනං සමුච්ඡෙදවසෙන පටිප්පස්සද්ධිවසෙන වූපසමෙතබ්බතො සන්තභාවෙන।
cen:ආනන්දසුත්තවණ්ණනා නිට්ඨිතා।
sub:5:සුභාසිතසුත්තවණ්ණනා
bod:213:අඞ්ගීයන්ති <pb V=1.250/> හෙතුභාවෙන ආගමභාවෙන අවයවභාවෙන වා ඤායන්තීති <b>අඞ්ගානි,</b> කාරණානි, අවයවා වාති ආහ <b>“අඞ්ගෙහීති කාරණෙහි, අවයවෙහි වා”</b>ති। විරතියො සුභාසිතවාචාය පුබ්බං පතිට්ඨිතා හොන්තීති මුසාවාදාවෙරමණිආදයො තස්සා විසෙසහෙතූති ආහ <b>“මුසාවාදා…පෙ॰… කාරණානී”</b>ති। යස්මා අරියවොහාරා විසෙසතො චෙතනාසභාවා, තස්මා වචීසුචරිතසමුදායස්ස සච්චවාචාදයො අඞ්ගභූතාති ආහ <b>“සච්චවචනාදයො චත්තාරො අවයවා”</b>ති। <b>නිස්සක්කවචන</b>න්ති හෙතුම්හි නිස්සක්කවචනං। තෙනාහ <b>“සමනුආගතා පවත්තා”</b>ති। වාචා හි තාය විරතියා සම්මා අනුරූපතො ආගතා පවත්තාති “සමන්නාගතා”ති වුච්චති। <b>කරණවචන</b>න්ති සහයොගෙ කරණවචනං। තෙනාහ <b>“යුත්තා”</b>ති। සහජාතාපි හි චෙතනා යථාසමාදින්නාය විරතියා සම්මා අනුරූපතො යුත්තාති වත්තුං අරහති।
bod:<b>සමුල්ලපනවාචා</b>ති සද්දවාචා, සා වුච්චතීති <b>වාචා</b> නාම। විඤ්ඤත්ති පන වුච්චති එතායාති <b>වාචා</b> නාම, තථා විරති චෙතනාවාචා। <b>න සා ඉධ අධිප්පෙතා</b>ති සා චෙතනාවාචා විඤ්ඤත්තිවාචා විය ඉධ ඉමස්මිං සුත්තෙ න අධිප්පෙතා “සුභාසිතා හොතී”ති වචනතො। තෙනාහ <b>“අභාසිතබ්බතො”</b>ති। සුට්ඨු <b>භාසිතා</b>ති සම්මා ඤායෙන භාසිතා වචීසුචරිතභාවතො। <b>අත්ථාවහත</b>න්ති හිතාවහකාලං පති ආහ। <b>කාරණසුද්ධි</b>න්ති <pb M=1.286/> යොනිසොමනසිකාරෙන කාරණවිසුද්ධිං। <b>දොසාභාව</b>න්ති අගතිගමනාදිදොසාභාවං। රාගදොසාදිවිනිමුත්තඤ්හි තං භාසතො අනුරොධවිරොධවිවජ්ජනතො අගතිගමනං දූරසමුග්ඝාටිතමෙවාති। <b>අනුවාදවිමුත්තා</b>ති අපවාදවිරහිතා। <b>සබ්බාකාරසම්පත්තිං දීපෙති,</b> අසති හි සබ්බාකාරසම්පතියං අනුවජ්ජතාපි।
bod:කිඤ්චාපි පුබ්බෙ ධම්මාධිට්ඨානා දෙසනා ආරද්ධා, පුග්ගලජ්ඣාසයතො පන <b>පුග්ගලාධිට්ඨානාය…පෙ॰… වචනමෙතං</b>। කාමඤ්චෙත්ථ <b>“අඤ්ඤතරනිද්දොසවචන”</b>න්ති අවිසෙසතො වුත්තං, “ධම්මංයෙව භාසතී”තිආදිනා පන අධම්මදොසාදිරහිතාය වාචාය වුච්චමානත්තා ඉධාපි සුභාසිතා වාචා අධිප්පෙතාති। “සුභාසිතංයෙවා”ති අවධාරණෙන නිවත්තිතං සරූපතො දස්සෙති <b>“නො දුබ්භාසිත”</b>න්ති ඉමිනා। තෙනාහ <b>“තස්සෙව වාචඞ්ගස්ස පටිපක්ඛභාසනනිවාරණ”</b>න්ති। පටියොගීනිවත්තනත්ථො හි එව-සද්දො, තෙන පිසුණවාචාපටික්ඛෙපො දස්සිතො। “සුභාසිත”න්ති වා ඉමිනා චතුබ්බිධං වචීසුචරිතං ගහිතන්ති <b>“නො දුබ්භාසිතන්ති ඉමිනා මිච්ඡාවාචප්පහානං දීපෙතී”</b>ති වුත්තං। සබ්බවචීසුචරිතසාධාරණවචනඤ්හි සුභාසිතන්ති। තෙන පරභෙදනාදිකං අසබ්භාදිකඤ්ච බොධිසත්තානං වචනං අපිසුණාදිවිසයන්ති දට්ඨබ්බං। <b>භාසිතබ්බවචනලක්ඛණ</b>න්ති භාසිතබ්බස්ස <pb V=1.251/> වචනස්ස සභාවලක්ඛණං දීපෙතීති ආනෙත්වා සම්බන්ධො। යදි එවං නනු අභාසිතබ්බං පඨමං වත්වා භාසිතබ්බං පච්ඡා වත්තබ්බං යථා “වාමං මුඤ්ච, දක්ඛිණං ගණ්හා”ති ආහ <b>“අඞ්ගපරිදීපනත්ථං පනා”</b>තිආදි।
bod:<b>පඨමෙනා</b>ති “සුභාසිත”න්ති පදෙන। <b>ධම්මතො අනපෙත</b>න්ති අත්තනො පරෙසඤ්ච හිතසුඛාවහධම්මතො අනපෙතං। <b>මන්තාවචන</b>න්ති මන්තාය පවත්තෙතබ්බවචනං। පඤ්ඤවා අවිකිණ්ණවාචො හි න ච අනත්ථාවහං වාචං භාසති। <b>ඉතරෙහි ද්වීහී</b>ති තතියචතුත්ථපදෙහි। <b>“ඉමෙහි ඛොතිආදීනී</b>ති කරණෙ එතං උපයොගවචන”න්ති කෙචි। <b>තං වාච</b>න්ති යථාවුත්තං චතුරඞ්ගිකං। යඤ්ච වාචං මඤ්ඤන්තීති සම්බන්ධො। <b>අඤ්ඤෙ</b>ති ඉතො බාහිරකා ඤායවාදිනො අක්ඛරචින්තකා ච। “පටිඤ්ඤාහෙතුඋදාහරණූපනයනිගමනානි අවයවා වාක්යස්සා”ති වදන්ති। <b>නාමාදීහී</b>ති නාමාඛ්යාතපදෙහි। <b>ලිඞ්ගං</b> ඉත්ථිලිඞ්ගාදි <b>වචනං</b> එකවචනාදි। පඨමාදි <b>විභත්ති</b> අතීතාදි <b>කාලං</b>। කත්තා සම්පදානං <pb M=1.287/> අපාදානං කරණං අධිකරණං කම්මඤ්ච <b>කාරකං</b>। <b>සම්පත්තීහි සමන්නාගත</b>න්ති එතෙ අවයවාදිකෙ සම්පාදෙත්වා වුත්තං। <b>තං පටිසෙධෙතී</b>ති තං යථාවුත්තවිසෙසම්පි වාචං “ඉමෙහි ඛො”ති වදන්තො භගවා පටිසෙධෙති। <b>ඛො</b>-සද්දො හෙත්ථ අවධාරණත්ථො। තෙනාහ <b>“අවයවාදී”</b>තිආදි। යා කාචි අසභාවනිරුත්තිලක්ඛණා। සා මිලක්ඛුභාසා। <b>සීහළකෙනෙවා</b>ති සීහළභාසාය පරියාපන්නෙන වචනෙන। <b>අරහත්තං පාපුණිංසූ</b>ති සංසාරෙ අතිවිය සඤ්ජාතසංවෙගා තන්නිස්සරණෙ නින්නපොණමානසා හුත්වා විපස්සනං උස්සුක්කාපෙත්වා මග්ගපටිපාටියා අරහත්තං පාපුණිංසු।
bod:<b>පාතොව ඵුල්ලිතකොකනද</b>න්ති පාතොව සංඵුල්ලපදුමං। <b>භිජ්ජියතෙ</b>ති නිබ්භිජ්ජියති නිබ්භිග්ගො ජායති। <b>මනුස්සත්තං ගතා</b>ති මනුස්සත්තභාවං උපගතා।
bod:<b>බුද්ධන්තරෙ</b>ති බුද්ධුප්පාදන්තරෙ ද්වින්නං බුද්ධුප්පාදානං අන්තරා। තදා හි පච්චෙකබුද්ධානං සාසනෙ, න බුද්ධසාසනෙ දිප්පමානෙ।
bod:<b>ජරාය පරිමද්දිත</b>න්ති යථා හත්ථචරණාදිඅඞ්ගානි සිථිලානි හොන්ති, චක්ඛාදීනි ඉන්ද්රියානි සවිසයග්ගහණෙ අසමත්ථානි හොන්ති, යොබ්බනං සබ්බසො විගතං, කායබලං අපගතං, සතිමතිධිතිආදයො විප්පයුත්තා, පුබ්බෙ අත්තනො ඔවාදපටිකරා පුත්තදාරාදයොපි අපසාදකා, පරෙහි වුට්ඨාපනීයසංවෙසනීයතා පුනදෙව බාලභාවප්පත්ති ච හොන්ති, එවං ජරාය සබ්බසො විමද්දිතං। <b>එත</b>න්ති සරීරං වදති। <b>මිලාතඡවිචම්මනිස්සිත</b>න්ති ජිණ්ණභාවෙන අප්පමංසලොහිතත්තා මිලාතෙහි <pb V=1.252/> ගතයොබ්බනෙහි ධම්මෙහි සන්නිස්සිතං। <b>ඝාසමාමිස</b>න්ති ඝාසභූතං ආමිසං මච්චුනා ගිලිත්වා විය පතිට්ඨපෙතබ්බතො। කෙසලොමාදි<b>නානාකුණපපූරිතං</b>। තතො එව <b>අසුචිභාජනං එතං</b>। සබ්බථාපි නිස්සාරතාය <b>කදලික්ඛන්ධසමං</b>।
bod:<b>අනුච්ඡවිකාහී</b>ති සම්මාසම්බුද්ධස්ස අනුරූපාහි। <b>න තාපෙය්යා</b>ති චිත්තඤ්ච කායඤ්ච න තාපෙය්ය। තාපනා චෙත්ථ සම්පති ආයති ච විසාදනා। <b>න බාධෙය්යා</b>ති <b>“නාභිභවෙය්යා”</b>ති පදස්ස අත්ථදස්සනං। <b>අපිසුණවාචාවසෙනා</b>ති සබ්බසො පහීනපිසුණවාචතාවසෙන। <b>පාපානී</b>ති ලාමකානි නිකිට්ඨකානි। තෙනාහ <b>“අප්පියානී”</b>තිආදි। <b>අනාදායා</b>ති අග්ගහෙත්වා।
bod:<b>සාධුභාවෙනා</b>ති <pb M=1.288/> නිද්දොසමධුරභාවෙන। <b>අමතසදිසා</b>ති සදිසෙ තබ්බොහාරොති, කාරණෙ වායං කාරියවොහාරොති ආහ <b>“නිබ්බානාමතපච්චයත්තා වා”</b>ති। පච්චයවසෙන හි සා තදා දස්සනප්පවත්ති। <b>චරියා</b>ති චාරිත්තං। <b>පොරාණා</b> නාම පඨමකප්පිකා, බුද්ධාදයො වා අරියා।
bod:<b>පතිට්ඨිතා</b>ති නිච්චලභාවෙන අට්ඨිං කත්වා පච්චයායත්තභාවතො අවිසංවාදනකා। උභයථා පටිපත්තිං ආහ <b>“අත්තනො ච පරෙසඤ්ච අත්ථෙ පතිට්ඨිතා”</b>ති। <b>අත්ථෙ</b> දිට්ඨධම්මිකසම්පරායිකාදිහිතෙ පතිට්ඨිතත්තා එව <b>ධම්මෙ</b> අවිහිංසාදිධම්මෙ පතිට්ඨිතා। <b>අනුපරොධකර</b>න්ති එතෙන හිතපරියායොයං අත්ථ-සද්දොති දස්සෙති। <b>ධම්මික</b>න්ති ධම්මතො අනපෙතං, අත්ථධම්මූපසංහිතං වා।
bod:<b>නිබ්බානප්පත්තියා</b>ති නිබ්බානප්පත්තියත්ථං। <b>දුක්ඛස්ස අන්තකිරියාය</b> අන්තකරණත්ථං। යස්මා බුද්ධො ඛෙමාය භාසති, තස්මා ඛෙමුප්පත්තිහෙතුයා <b>ඛෙමා,</b> තස්මා සා සබ්බවාචානං උත්තමාති එවම්පෙත්ථ අත්ථො දට්ඨබ්බො। <b>මන්තාවචනවසෙනා</b>ති සබ්බදොසරහිතවසෙන।
cen:සුභාසිතසුත්තවණ්ණනා නිට්ඨිතා।
sub:6:සාරිපුත්තසුත්තවණ්ණනා
bod:214:වාක්කරණචාතුරියතො වචනගුණහෙතූනං පූරියා පූරෙ භවාති පොරී, තාය <b>පොරියා</b>। තෙනාහ <b>“අක්ඛරාදිපරිපුණ්ණායා”</b>ති। <b>අවිබද්ධායා</b>ති පිත්තාදීහි න විබද්ධාය අනුපද්දුතාය। තෙනාහ <b>“අපලිබුද්ධායා”</b>තිආදි। <b>නිද්දොසායා</b>ති අත්ථතො බ්යඤ්ජනතො විගතදොසාය। <b>අක්ඛලිතපදබ්යඤ්ජනායා</b>ති <pb V=1.253/> අගලිතපදබ්යඤ්ජනාය, <b>අත්ථස්ස විඤ්ඤාපනියා</b>ති දිට්ඨධම්මිකාදිඅත්ථස්ස බොධනෙ පරියත්තාය। <b>භික්ඛුන</b>න්ති ගාථාසුඛත්ථං රස්සං කත්වා වුත්තං।
bod:<b>“සංඛිත්තෙනපි දෙසෙති, විත්ථාරෙනපි භාසතී”</b>ති නයිදං පඨමං උද්දිසිත්වා තස්ස අත්ථස්ස කිත්තනවසෙන පවත්තිතං වචනං සන්ධාය වුත්තං। සා හි විත්ථාරදෙසනා එව හොති। යා පන දෙසනා කදාචි ධම්මපටිග්ගාහකානං අජ්ඣාසයවසෙන <pb M=1.289/> සංඛිත්තෙනෙව දස්සෙත්වා නික්ඛිපති, යා ච කදාචි විත්ථාරෙන, තදුභයං සන්ධාය වුත්තං। තෙනාහ <b>“චත්තාරිමානී”</b>තිආදි। සභාවමධුරො පච්චයවසෙන මධුරතරො හොතීති දස්සෙතුං <b>“යථා”</b>තිආදි වුත්තං। විවිධාකාරං කත්වා ධම්මං කථෙතුං පටිභාතීති <b>පටිභානං,</b> දෙසනාපකාරඤාණං। තෙනාහ <b>“සමුද්දතො”</b>තිආදි। <b>ඔදහන්තී</b>ති අවජානනවසෙන ගමෙන්ති।
cen:සාරිපුත්තසුත්තවණ්ණනා නිට්ඨිතා।
sub:7:පවාරණාසුත්තවණ්ණනා
bod:215:<b>තස්මිං අහූ</b>ති තස්මිං අහනීති ආහ <b>“තස්මිං දිවසෙ”</b>ති। <b>අනසනෙනා</b>ති සබ්බසො ආහාරස්ස අභුඤ්ජනෙන। සාසනිකසීලෙන බාහිරකඅනසනෙන වා උපෙතා හුත්වාති යොජනා। <b>වා</b>-සද්දෙන ඛීරපානමධුසායනාදීනිපි සඞ්ගණ්හාති। පකාරෙහි දිට්ඨාදීහි වාරෙති කායකම්මාදිකෙ සරාපෙති ගාරය්හෙ කරොති එතායාති <b>පවාරණා,</b> පටිපත්තිවිසොධනාය අත්තනො අත්තනො වජ්ජසොධනාය ඔකාසදානං। යස්මා යෙභුය්යෙන වස්සංවුට්ඨෙහි කාතබ්බා එසා විසුද්ධිදෙසනා, තස්මා වුත්තං <b>“වස්සංවුට්ඨපවාරණාය। විසුද්ධිපවාරණාතිපි එතිස්සාව නාම”</b>න්ති। තදා තස්ස භික්ඛුසඞ්ඝස්ස තුණ්හීභාවස්ස අනවසෙසතායපි වණ්ණං දස්සෙතුං පාළියං “තුණ්හීභූත”න්ති වුත්තන්ති ආහ <b>“යතො යතො…පෙ॰…</b> <b>නත්ථී”</b>ති। හත්ථස්ස කුක්කුච්චතා අසංයමො අසම්පජඤ්ඤකිරියා <b>හත්ථකුක්කුච්චං</b>। තථා <b>පාදකුක්කුච්චං</b> වෙදිතබ්බං, <b>වා</b>-සද්දො අවුත්තවිකප්පත්ථො, තෙන තදඤ්ඤෙසමභාවො විභාවිතොති දට්ඨබ්බං।
bod:<b>පඤ්චපසාදෙහී</b>ති පඤ්චවණ්ණෙහි පසාදෙහි। <b>වොස්සග්ගත්ථො</b> යථාරුචි කිරියාය වොස්සජ්ජනං। <b>පුච්ඡනත්ථෙ</b>ති පටික්ඛෙපමුඛෙනෙව පුච්ඡනත්ථෙ <b>න</b>කාරො, <b>මෙ කිඤ්චි</b> කිරියං වා වාචසිකං වා න ගරහථ, කිං නු ගරහථ කායවාචාහීති අත්ථො। කෙචි “ද්වාරානෙවා”ති ද්වාරසීසෙන ද්වාරප්පවත්තචරියං වදන්ති। විසුද්ධිපවාරණාය අධිප්පෙතත්තා යෙන පවාරිතං, තෙනෙව විසුද්ධීති ඤායති, යෙන න පවාරිතං। කිං නු තං අවිසුද්ධන්ති සියා කස්සචි පුථුජ්ජනස්ස ආසඞ්කා? තන්නිවාරණත්ථමාහ <pb V=1.254/> <b>“නො අපරිසුද්ධත්තා”</b>ති। <b>මනොද්වාරං</b> <pb M=1.290/> <b>පරිසුද්ධං</b> අසුචිකාරකඋපක්කිලෙසානං දූරීකතත්තා। <b>ඉදානි</b> එතරහි බුද්ධකාලෙ। <b>එත්ථා</b>ති මනොද්වාරපරිසුද්ධියං।
bod:කායවචීසමාචාරපරිසුද්ධියා පවෙදිතාය මනොසමාචාරපරිසුද්ධි අත්ථතො පවෙදිතාව හොතීති <b>“කායිකං වා වාචසිකං වා”</b>ඉච්චෙවාහ। තථා හි වුත්තං <b>“කායිකං වා වාචසිකං වාති ඉදං චතුන්නං අරක්ඛියතං සන්ධාය ථෙරො ආහා”</b>ති। “භික්ඛවෙ, පවාරෙමි වො”ති භික්ඛුසඞ්ඝවිසයත්තා පවාරණාය තත්ථ භික්ඛුසඞ්ඝෙන වත්තබ්බං පටිවචනං දෙන්තො ධම්මසෙනාපති <b>“භික්ඛුසඞ්ඝස්ස භාරං වහන්තො”</b>ති වුත්තො। තෙනාහ <b>“න ඛො මයං, භන්තෙ”</b>තිආදි। <b>අරක්ඛියානී</b>ති පරානුවාදතො න භායිතබ්බානි සුපරිසුද්ධභාවතො।
bod:“අනුප්පන්නස්සා”ති ඉදං අධිප්පායිකවචනන්ති තදධිප්පායං විවරන්තො <b>“කස්සපසම්මාසම්බුද්ධතො පට්ඨායා”</b>තිආදිමාහ। <b>කස්සපසම්මාසම්බුද්ධතො</b>ති විභත්තෙ නිස්සක්කං, තස්මා කස්සපසම්මාසම්බුද්ධතො ඔරන්ති අත්ථොති। <b>අඤ්ඤෙනා</b>ති ඉතො භගවතො අඤ්ඤෙන। <b>අනුප්පාදිතපුබ්බස්සා</b>ති පරසන්තානෙ න උප්පාදිතපුබ්බස්ස। සසන්තානෙ පන පච්චෙකබුද්ධානං වසෙන න උප්පාදිතොති න සක්කා වත්තුං। <b>සමනුආගතා</b>ති සම්මා අනු උපගතා। <b>භගවතො සීලාදයො ගුණා</b>ති බුද්ධභූතස්ස ගුණා අධිප්පෙතාති ආහ <b>“අරහත්තමග්ගමෙව නිස්සාය ආගතා”</b>ති। <b>සබ්බගුණා</b>ති දසබලඤාණාදයො සබ්බෙ බුද්ධගුණා। <b>භන්තෙ</b>ති එත්ථ <b>ඉති</b>සද්දො ආදිඅත්ථො। තෙන “ඉමෙසං පන…පෙ॰… වාචසිකං වා”ති යාවායං පාළිපදෙසො, තං සබ්බං ගණ්හාති। තෙනාහ <b>“ඉදං ථෙරො…පෙ॰… පවාරෙන්තො ආහා”</b>ති।
bod:යං අත්තනො පුඤ්ඤානුභාවසිද්ධං චක්කරතනං නිප්පරියායතො තෙන පවත්තිතං නාම, න ඉතරන්ති පඨමනයො වුත්තො। යස්මා පවත්තිතස්සෙව අනුපවත්තනං, පඨමනයො ච තංසදිසෙ තබ්බොහාරවසෙන වුත්තොති තං අනාදියිත්වා දුතියනයො වුත්තො। <b>දසවිධ</b>න්ති අන්තොජනස්මිං, බලකායෙ රක්ඛාවරණගුත්තියා සංවිධානං, ඛත්තියෙසු අනුයුත්තෙසු, බ්රාහ්මණගහපතිකෙසු, නෙගමජානපදෙසු, සමණබ්රාහ්මණෙසු, මිගපක්ඛීසු අධම්මචාරපටික්ඛෙපො, අධනානං ධනානුප්පදානං, සමණබ්රාහ්මණෙ උපසඞ්කමිත්වා පඤ්හපුච්ඡනන්ති එවං දසවිධං। තත්ථ ගහපතිකෙ පක්ඛිජාතෙ ච විසුං කත්වා ගහණවසෙන <b>ද්වාදසවිධං। චක්කවත්තිවත්ත</b>න්ති චක්කවත්තිභාවාවහං වත්තං। යස්මා යාථාවතො <pb M=1.291/> පවත්තිතං, තදනුරූපකං පන ඤායෙන යුත්තකෙන පවත්තිතං නාම හොතීති ආහ <b>“සම්මා නයෙන හෙතුනා කාරණෙනා”</b>ති। <b>උභතොභාගවිමුත්තා</b>ති උභයභාගෙහි උභයභාගතො විමුත්තාති අයමෙත්ථ අත්ථොති දස්සෙති <b>“ද්වීහි භාගෙහි විමුත්තා, අරූපා…පෙ॰… නාමකායතො”</b>ති ඉමිනා। <b>තෙවිජ්ජාදිභාව</b>න්ති <pb V=1.255/> තෙවිජ්ජඡළභිඤ්ඤචතුප්පටිසම්භිදභාවං। පඤ්ඤාවිමුත්තා හි තං තිවිධං අප්පත්තා කෙවලං පඤ්ඤාය එව විමුත්තා।
bod:<b>විසුද්ධත්ථායා</b>ති විසුද්ධිපවාරණත්ථාය। සංයොජනට්ඨෙන <b>සංයොජනසඞ්ඛාතෙ චෙව</b> බන්ධනට්ඨෙන <b>බන්ධනසඞ්ඛාතෙ ච</b>। <b>විජිතසඞ්ගාම</b>න්ති යථා රාගාදයො පුන න සීසං උක්ඛිපන්ති, එවං අරියමග්ගසෙනාය වසෙන විජිතසඞ්ගාමං। තෙනාහ <b>“විජිතරාගදොසමොහසඞ්ගාම”</b>න්ති। <b>මාරබලස්සා</b>ති මාරසෙනාය, මාරස්ස වා සාමත්ථියස්ස। <b>වෙනෙය්යසත්ථ</b>න්ති විනෙතබ්බජනසමූහං। සකටාදිසත්ථසභාගතො විනෙය්යොව සත්ථොති තං වෙනෙය්යසත්ථං। සීලසාරාදිඅභාවතො <b>අන්තොතුච්ඡො</b>।
cen:පවාරණාසුත්තවණ්ණනා නිට්ඨිතා।
sub:8:පරොසහස්සසුත්තවණ්ණනා
bod:216:සහස්සතො පරං අඩ්ඪතෙය්යභික්ඛුසතං තදා භගවන්තං පයිරුපාසතීති ආහ <b>“පරොසහස්සන්ති අතිරෙකසහස්ස”</b>න්ති। <b>නිබ්බානෙ කුතොචි භයං නත්ථී</b>ති කුතොචිපි කාරණතො නිබ්බානෙ භයං නත්ථි අසඞ්ඛතභාවෙන සබ්බසො ඛෙමත්තා। තෙනාහ භගවා – “ඛෙමඤ්ච වො, භික්ඛවෙ, ධම්මං දෙසෙස්සාමි ඛෙමගාමිනිඤ්ච පටිපද”න්තිආදි (සං॰ නි॰ 4.379-408)। න කුතොචි භයං එතස්මිං අධිගතෙති <b>අකුතොභයං,</b> නිබ්බානං। තෙනාහ <b>“නිබ්බානප්පත්තස්සා”</b>තිආදි। <b>විපස්සිතො පට්ඨායා</b>ති අම්හාකං භගවතො නාමවසෙන ඉසීනං සත්තමභාවදස්සනත්ථං වුත්තං। තෙ හි තත්ථ තත්ථ සුත්තෙ බහුසො කිත්තිතා। <b>ඉසීන</b>න්ති වා පච්චෙකබුද්ධසාවකබාහිරකඉසීනං සත්තමො උත්තරො සෙට්ඨොති අත්ථො।
bod:<b>අට්ඨුප්පත්තිවසෙනා</b>ති <pb M=1.292/> කාරණසමුට්ඨානවසෙන। තදස්ස අට්ඨුප්පත්තිං විභාවෙතුං <b>“සඞ්ඝමජ්ඣෙ”</b>තිආදි වුත්තං। පටිභානසම්පන්නවාචාය අඤ්ඤෙ ඊසති අභිභවතීති <b>වඞ්ගීසො</b>। තෙනාහ <b>“පටිභානසම්පත්ති”</b>න්තිආදි।
bod:<b>කිලෙසුම්මුජ්ජනසතානී</b>ති රාගාදිකිලෙසානං රජ්ජනදුස්සනාදිනයෙහි සවිසයෙ අයොනිසො උට්ඨානානි। යදි අනෙකානි සතානි, අථ කස්මා “උම්මග්ගපථ”න්ති? වුත්තන්ති ආහ <b>“වට්ටපථත්තා පන පථ”</b>න්ති। රාගදොසමොහමානදිට්ඨිවසෙන <b>රාගඛිලාදීනි පඤ්ච</b>ඛිලානි। <b>විභජන්ත</b>න්ති විභජනවසෙන කථෙන්තං। <b>විභජිත්වා</b>ති ඤාණෙන විවෙචෙත්වා।
bod:<b>අමතෙ</b> <pb V=1.256/> <b>අක්ඛාතෙ</b>ති අමතාවහෙ ධම්මෙ දෙසිතෙ। <b>ධම්මස්ස පස්සිතාරො</b> සච්චසම්පටිවෙධෙන। <b>අසංහීරා</b> දිට්ඨිවාතෙහි।
bod:<b>අතිවිජ්ඣිත්වා</b>ති පටිවිජ්ඣිත්වා। <b>අතික්කමභූත</b>න්ති අතික්කමනට්ඨෙන භූතං। <b>දසද්ධාන</b>න්ති දසන්නං උපඩ්ඪානං। තෙනාහ <b>“පඤ්චන්න”</b>න්ති। <b>ජානන්තෙනා</b>ති ධම්මස්ස සුදුල්ලභතං ජානන්තෙන।
cen:පරොසහස්සසුත්තවණ්ණනා නිට්ඨිතා।
sub:9:කොණ්ඩඤ්ඤසුත්තවණ්ණනා
bod:217:<b>එවංගහිතනාමො</b>ති “අඤ්ඤාසි වත, භො, කොණ්ඩඤ්ඤො”ති සත්ථු වචනං නිස්සාය භික්ඛූහි අඤ්ඤෙහි කොණ්ඩඤ්ඤනාමකෙහි විසෙසනත්ථං එවංගහිතනාමො। ද්වාදසන්නං සංවච්ඡරානං වසෙන <b>චිරස්සං। ඡද්දන්තභවනෙ</b>ති ඡද්දන්තනාගරාජභවනට්ඨානෙ। <b>පඤ්ඤවා මහාසාවකො</b> රත්තඤ්ඤුතාය। <b>“දසසහස්සචක්කවාළෙ දෙවමනුස්සාන</b>න්ති දසසහස්සචක්කවාළෙ දෙවානං, ඉමස්මිං චක්කවාළෙ දෙවමනුස්සානඤ්චාති එවං දසසහස්සචක්කවාළෙ දෙවමනුස්සාන”න්ති වදන්ති। <b>අග්ග</b>න්තිආදිතො। <b>තත්ථා</b>ති මන්දාකිනිතීරෙ।
bod:<b>වස්සග්ගෙනා</b>ති වස්සපටිපාටියා। <b>ත</b>න්ති අඤ්ඤාසිකොණ්ඩඤ්ඤත්ථෙරං। මහාබ්රහ්මානං විය ලොකියමනුස්සා හරායන්ති। පාමොක්ඛභූතො ආයස්මා <pb M=1.293/> ථෙරො අන්තරන්තරා තත්ථ තත්ථ ජනපදෙ වසිත්වා තදනුක්කමෙන මන්දාකිනිතීරං උපගතො, තස්මා වුත්තං – <b>“ඉච්ඡාමහං, භන්තෙ, ජනපදෙ වසිතු”</b>න්ති।
bod:ආනුභාවසම්පන්නා දිබ්බායුකා තෙ හත්ථිනාගාති වුත්තං <b>“පුබ්බෙ පච්චෙකබුද්ධානං පාරිචරියාය කතපරිචයා”</b>ති। ථෙරස්ස සඤ්චරණට්ඨානෙ <b>ආවරණසාඛා හරිත්වා</b> අපනෙත්වා। <b>මුඛොදකඤ්චෙව දන්තකට්ඨඤ්ච ඨපෙතී</b>ති සළලදෙවදාරුකට්ඨාදීනි අඤ්ඤමඤ්ඤං ඝංසිත්වා අග්ගිං නිබ්බත්තෙත්වා ජාලෙත්වා තත්ථ පාසාණඛණ්ඩානි තාපෙත්වා තානි දණ්ඩකෙහි වට්ටෙත්වා තළාකාසු උදකසොණ්ඩීසු ඛිපිත්වා උදකස්ස තත්තභාවං ඤත්වා නාගලතාදන්තකට්ඨං උපනෙන්තො මුඛොදකඤ්ච ඨපෙති। <b>වත්තං කරොතී</b>ති අන්තොකුටියා බහි ච පමුඛෙපි අඞ්ගණෙපි සාඛාභඞ්ගෙහි සම්මජ්ජන්තො වක්ඛමානනයෙන ආහාරං උපනෙන්තො වත්තං කරොති।
bod:<b>පතිට්ඨප්පමාණෙ</b>ති කටිප්පමාණෙ, අයමෙව වා පාඨො <b>තාව මහන්තමෙවා</b>ති යාව මහන්තං සෙතපදුමවනං <pb V=1.257/>, තාව මහන්තමෙව। එසෙව නයො <b>රත්තකුමුදවනා</b>දීසු। <b>ඛාදන්තා</b> මනුස්සා। <b>පක්කපයොඝනිකා වියා</b>ති සුපක්කපයොඝනං විය। ඝනභාවෙන පන පක්ඛිත්තඛුද්දමධු විය හොති। තෙනාහ <b>“එතං පොක්ඛරමධු නාමා”</b>ති। <b>මුළාල</b>න්ති සෙතපදුමානං මූලං। <b>භිස</b>න්ති තෙසංයෙව කන්දං। <b>එකස්මිං පබ්බෙ</b>ති එකෙකස්මිං පබ්බන්තරෙ। <b>පාදඝටක</b>න්ති දොණස්ස චතුභාගො සණ්ඨානතො ඛුද්දකො, තස්මා <b>පාදඝටකප්පමාණ</b>න්ති තුම්බමත්තං। <b>සොණ්ඩිආවාටෙ</b>ති ඛුද්දකසොණ්ඩියො චෙව ඛුද්දකආවාටෙ ච।
bod:<b>එතං භොජන</b>න්ති යථාවුත්තං නිරුදකපායසභොජනං। <b>කෙචි සඤ්ජානන්ති</b> යෙ ථෙරා වුඩ්ඪතරා। <b>කෙචි න සඤ්ජානන්ති</b> යෙ නවා අචිරපබ්බජිතා।
bod:<b>බුද්ධානුබුද්ධො</b>ති බුද්ධස්ස අනුබුද්ධො। <b>බාළ්හවීරියො</b>ති චතුන්නං සම්මප්පධානානං වසෙන චිරනිචිතවීරියො। <b>තිණ්ණං විවෙකාන</b>න්ති කායචිත්තඋපධිවිවෙකානං ලාභීති යොජනා। <b>චතස්සො වදති</b> වඞ්ගීසත්ථෙරො සයංපටිභානං, න සෙසාභිඤ්ඤානං අභාවතොති ආහ <b>“ඉතරා”</b>තිආදි। <b>පරිසා සන්නිසීදි</b> නිස්සද්දභාවෙන තුණ්හී අහොසීති අත්ථො। <b>අනුජානාපෙසී</b>ති පඨමං අත්තනා ඤාතං උපට්ඨිතං අත්තනො පරිනිබ්බානකාලං අනු පච්ඡා සත්ථාරං ජානාපෙසීති එවං එත්ථ අත්ථො දට්ඨබ්බො।
bod:<b>ත</b>න්ති <pb M=1.294/> ආසාළ්හිපුණ්ණමාය ඉසිපතනෙ යං දස්සනං, යං වා දුක්කරචරියායං තුම්හාකං උපට්ඨානං ආදිතො දස්සනං, තං, භන්තෙ, පඨමදස්සනං। <b>ඔනතවිනතා</b>ති හෙට්ඨා උපරි ච ඔනතා විනතා। <b>කම්පෙත්වා</b>ති ථොකං චාලෙත්වා දස්සනත්ථං <b>එකනින්නාදො</b> තෙසං හත්ථිනාගානඤ්චෙව නාගයක්ඛකුම්භණ්ඩානං දෙවතානඤ්ච සද්දෙන। බ්රහ්මානො දෙවානං අදංසූති සම්බන්ධො।
bod:<b>සජ්ඣායමකංසු</b> පසාදනීයෙසු පසාදවසෙන සන්නිපතිතපරිසාය පසාදජනනත්ථං <b>භගවති නික්ඛමිත්වා</b>ති භගවති ගන්ධකුටිතො නික්ඛමිත්වා। <b>ධරතියෙවා</b>ති අදුට්ඨතං පත්වා තිට්ඨතෙව।
cen:කොණ්ඩඤ්ඤසුත්තවණ්ණනා නිට්ඨිතා।
sub:10:මොග්ගල්ලානසුත්තවණ්ණනා
bod:218:<b>පච්චවෙක්ඛතී</b>ති තෙසං අරියානං චිත්තං අත්තනො ඤාණචක්ඛුනා පති අවෙක්ඛති පච්චවෙක්ඛති। <b>පබ්බතස්සා</b>ති ඉසිගිලිපබ්බතස්ස। <b>දුක්ඛපාරං ගත</b>න්ති වට්ටදුක්ඛස්ස පාරං පරියන්තං ගතං <pb V=1.258/>। <b>සබ්බගුණසම්පන්න</b>න්ති සබ්බෙහි බුද්ධගුණෙහි ච සාවකගුණෙහි ච පරිපුණ්ණං। <b>අනෙකාකාරසම්පන්න</b>න්ති රූපඝොසලූඛධම්මප්පමාණිකානං සත්තානං තෙහි තෙහි ආකාරෙහි සබ්බෙසඤ්ච අනෙකෙහි අනන්තාපරිමෙය්යෙහි පසීදිතබ්බාකාරෙහි සමන්නාගතං। තෙ පන ආකාරා යස්මා අනඤ්ඤසාධාරණා බුද්ධගුණා එව, තස්මා ආහ <b>“අනෙකෙහි ගුණෙහි සමන්නාගත”</b>න්ති।
cen:මොග්ගල්ලානසුත්තවණ්ණනා නිට්ඨිතා।
sub:11:ගග්ගරාසුත්තවණ්ණනා
bod:219:<b>තෙ</b>ති තෙ දෙවමනුස්සෙ। <b>“සරීරවණ්ණෙනා</b>ති සරීරෙ ඡවිවණ්ණෙනා”ති වදන්ති। <b>සරීරවණ්ණෙනා</b>ති වා ධම්මරූපකායගුණෙන। “යසසා”තිපි පාඨො, සො එවත්ථො। <b>විගතමලො</b>ති අබ්භාමහිකාදීහි විගතූපක්කිලෙසො <pb M=1.295/>। භාණු වුච්චති පභා, සාතිසයො භාණු එතස්ස අත්ථීති <b>භාණුමා</b>। සූරියොති ආහ <b>“ආදිච්චො වියා”</b>ති।
cen:ගග්ගරාසුත්තවණ්ණනා නිට්ඨිතා।
sub:12:වඞ්ගීසසුත්තවණ්ණනා
bod:220:සො කිර විචරතීති සම්බන්ධො। “යථායං දීපො ජම්බුදීපොති ජම්බුනා පඤ්ඤාතො, එවාහම්පි තෙන ජම්බුනා පඤ්ඤායිස්ස”න්ති <b>ජම්බුසාඛං පරිහරිත්වා। වාදං කත්වා</b>ති “ඉමස්මිං වාදෙ සචෙ තෙ පරාජයො හොති, ත්වං මෙ දාසො හොහි। සචෙ මෙ පරාජයො, අහං තෙ භරියා”ති එවං කතිකං කත්වා। <b>වාදෙ ජයපරාජයානුභාවෙනා</b>ති තථාපවත්තිතෙ වාදෙ පරිබ්බාජකස්ස ජයානුභාවෙන චෙව අත්තනො පරාජයෙන ච। <b>වයං ආගම්මා</b>ති සිප්පුග්ගහණවයං ආගම්ම। <b>විජ්ජ</b>න්ති මන්තං।
bod:නිබ්බත්තගතිවිභාවනවසෙන ඡවසීසභාවං දූසෙති විනාසෙතීති <b>ඡවදූසකං සිප්පං,</b> තථාපවත්තං මන්තපදං। <b>අත්තනො ආනුභාවෙනා</b>ති නිරයෙ නිබ්බත්තසත්තස්ස සීසං යත්ථ කත්ථචි ඨිතං බුද්ධානුභාවෙන ආනෙත්වා දස්සෙත්වා। <b>ඛීණාසවස්ස සීස</b>න්ති පරමප්පිච්ඡතාය කඤ්චිපි අජානාපෙත්වා අරඤ්ඤං පවිසිත්වා පරිනිබ්බුතස්ස ඛීණාසවස්ස ඡඩ්ඩිතං සීසකටාහං। <b>දස්සෙසී</b>ති අත්තනො ආනුභාවෙන ආනෙත්වා දස්සෙසි।
bod:<b>“තුම්හෙ, භො ගොතම, ජානාථා”</b>ති කාමං වඞ්ගීසො නිබ්බත්තට්ඨානං සන්ධාය පුච්ඡති, භගවා පන <pb V=1.259/> අනුපාදිසෙසනිබ්බානං සන්ධාය <b>“ආම, වඞ්ගීස…පෙ॰… ගතිං ජානාමී”</b>ති ආහ। වුත්තඤ්හෙතං “නිබ්බානං අරහතො ගතී”ති। වඞ්ගීසො සයං මන්තබලෙන ගතිපරියාපන්නස්ස ගතිං ජානන්තො භගවන්තම්පි “අයම්පි තථා”ති මඤ්ඤමානො <b>“මන්තෙන ජානාසි, භො ගොතමා”</b>ති ආහ। භගවා අත්තනො බුද්ධඤාණමෙව මන්තං කත්වා දීපෙන්තො <b>“ආම, වඞ්ගීස, එකෙන මන්තෙනෙව ජානාමී”</b>ති ආහ। මුධා එව දාතබ්බන්ති <b>අමූලිකො</b>। අනන්තරහිතාය භූමියා සයනං <b>ථණ්ඩිලසෙය්යා</b>। <b>ආදි</b>-සද්දෙන සායතතියං උදකොරොහණභූමිහරණාදිං සඞ්ගණ්හාති। <b>සො තං…පෙ॰… අරහත්තං පාපුණී</b>ති ඉමිනා වඞ්ගීසත්ථෙරො පබ්බජිත්වා න චිරස්සෙව සුඛාය පටිපදාය අරහත්තං පත්තො විය දිස්සති, න ඛො පනෙතං <pb M=1.296/> එවං දට්ඨබ්බං, ආයතිං ථෙරො පබ්බජිත්වා සමථවිපස්සනාසු කම්මං ආරභිත්වාපි දුක්ඛාය පටිපදාය තාදිසං කාලං වීතිනාමෙත්වා අරහත්තං පාපුණි। තෙනාහ –
gax:“නික්ඛන්තං වත මං සන්තං, අගාරස්මානගාරියං।
gae:විතක්කා උපධාවන්ති, පගබ්භා කණ්හතො ඉමෙ”॥ (සං॰ නි॰ 1.209; ථෙරගා॰ 1218)।
bod:ආයස්මතො වඞ්ගීසස්ස අනභිරති උප්පන්නා හොති, රාගො චිත්තං අනුද්ධංසෙති, “කාමරාගෙන ඩය්හාමි, චිත්තං මෙ පරිඩය්හතී”තිආදි (ථෙරගා॰ 1232)।
bod:<b>විමුත්තිසුඛ</b>න්ති සබ්බසො කිලෙසවිමුත්තියං නිබ්බානෙ ච උප්පන්නං සම්පතිඅරහත්තඵලසුඛං <b>පටිසංවෙදෙන්තො</b>ති යථාපරිච්ඡින්නං කාලං පති සම්මදෙව වෙදෙන්තො අනුභවන්තො। කවිනා කතං, තතො වා ආගතං, තස්ස වා ඉදන්ති කාවෙයං, තදෙවෙත්ථ <b>“කාවෙය්ය”</b>න්ති වුත්තං। <b>යෙ නියාමගතද්දසා</b>ති යෙ භික්ඛූ අරියා බුද්ධානං සාවකා ඵලට්ඨභාවෙන නියාමගතා චෙව මග්ගට්ඨභාවෙන නියාමදසා ච। <b>නියාමො</b>ති හි සම්මත්තනියාමො අධිප්පෙතො। <b>සුආගමන</b>න්ති මම ඉමස්ස සත්ථුනො සන්තිකෙ ආගමනං උපගමනං, ඉමස්මිඤ්ච ධම්මවිනයෙ ආගමනං පබ්බජනං උපසම්පදා සුන්දරං ආගමනං। තත්ථ කාරණමාහ <b>“තිස්සො විජ්ජා”</b>තිආදි। <b>අවුත්ත</b>ම්පි ගාථාය අත්ථතො ගහිතමෙව ථෙරස්ස ඡළභිඤ්ඤභාවතො।
cen:වඞ්ගීසසුත්තවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:වඞ්ගීසසංයුත්තවණ්ණනාය ලීනත්ථප්පකාසනා සමත්තා।
