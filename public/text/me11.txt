cha:12:සච්චසංයුත්තං
tit:1:සමාධිවග්ගො
sub:1:සමාධිසුත්තවණ්ණනා
bod:1071:<b>චිත්තෙකග්ගතායා</b>ති <pb M=2.539/> <pb V=2.241/> නිස්සක්කවචනං “පරිහායන්තී”ති පදං අපෙක්ඛිත්වා। <b>යථාභූතාදිවසෙනා</b>ති යථාගතාදිවසෙන। යථාභූතං නාම ඉමස්මිං සුත්තෙ “සමාහිතො, භික්ඛවෙ, භික්ඛු යථාභූතං පජානාතී”තිආදි। <b>ආදි</b>-සද්දෙන “තථා යස්මා”තිආදිසඞ්ගහො දට්ඨබ්බො। තථා හි යථාභූතවසෙන කාරණච්ඡෙදො කතො “තථා යස්මා”තිආදිවචනෙහි। <b>වණ්ණා</b>ති අක්ඛරා, “ගුණා”ති කෙචි। <b>පදබ්යඤ්ජනානී</b>ති නාමාදිපදානි චෙව තංසමුදායභූතබ්යඤ්ජනානි ච।
sub:3:පඨමකුලපුත්තසුත්තාදිවණ්ණනා
bod:1073-75:<b>සාසනාවචරා අධිප්පෙතා</b> බාහිරකානං සච්චාභිසමයස්ස අභාවතො। <b>තථා</b>ති ඉමිනා චතුත්ථපඤ්චමෙසු අත්ථවිසෙසාභාවං දස්සෙති। යදි එවං කස්මා විසුං විසුං දෙසනාති ආහ <b>“තෙන තෙන අභිලාපෙනා”</b>තිආදි।
sub:10:තිරච්ඡානකථාසුත්තවණ්ණනා
bod:1080:දුග්ගතිතො සංසාරතො ච නිය්යාති එතෙනාති නිය්යානං, සග්ගමග්ගො මොක්ඛමග්ගො ච। තස්මිං නිය්යානෙ නියුත්තා, තං එත්ථ අත්ථීති <b>නිය්යානිකා</b>। වචීදුච්චරිතසංකිලෙසතො වා නිය්යාතීති ඊ-කාරස්ස රස්සත්තං ය-කාරස්ස ක-කාරං කත්වා නිය්යානිකා। චෙතනාය සද්ධිං සම්ඵප්පලාපා වෙරමණි। තප්පටිපක්ඛතො අනිය්යානිකා, තස්ස භාවො <b>අනිය්යානිකත්තං। තිරච්ඡානභූත</b>න්ති තිරොකරණභූතං। <b>කම්මට්ඨානභාවෙ</b>ති අනිච්චතාපටිසංයුත්තචතුසච්චකම්මට්ඨානභාවෙ। <b>සාත්ථක</b>න්ති දානසීලාදිනිස්සිතත්තා හිතපටිසංයුත්තං।
bod:<b>විසිඛා</b>ති <pb V=2.242/> ඝරසන්නිවෙසො। විසිඛාගහණෙන ච ගාමාදිගහණෙ විය තන්නිවාසිනො විසෙසතො ගහිතා “ආගතො ගාමො”තිආදීසු විය <pb M=2.540/>। තෙනාහ <b>“සූරා සමත්ථා”</b>ති। කුම්භට්ඨානාපදෙසෙන කුම්භදාසියො වුත්තාති ආහ – <b>“කුම්භදාසිකථා”</b>ති। අයාථාවතො උප්පත්තිට්ඨිතිසංහාරාදිවසෙන ලොකො අක්ඛායති එතෙනාති <b>ලොකක්ඛායිකා</b>। ඉති ඉමිනා පකාරෙන භවො, ඉමිනා අභවොති එවං පවත්තාය <b>ඉතිභවාභවකථාය සද්ධිං</b>।
cen:සමාධිවග්ගවණ්ණනා නිට්ඨිතා।
tit:2:ධම්මචක්කප්පවත්තනවග්ගො
sub:1:ධම්මචක්කප්පවත්තනසුත්තවණ්ණනා
bod:1081:<b>“ඉසීනං පතනුප්පතනවසෙන</b> ඔසීදනඋප්පතනට්ඨානවසෙන <b>එවං</b> ‘ඉසිපතන’න්ති <b>‘ලද්ධනාමෙ’</b>ති සඞ්ඛෙපතො වුත්තමත්ථං විවරිතුං <b>‘එත්ථ හී’”</b>තිආදි වුත්තං।
bod:<b>ආමන්තෙසී</b>ති එත්ථ යස්මා ධම්මචක්කප්පවත්තනත්ථං අයං ආමන්තනා, තස්මා සමුදාගමතො පට්ඨාය සත්ථු පුබ්බචරිතං සඞ්ඛෙපෙනෙව පකාසෙතුං වට්ටතීති <b>“දීපඞ්කරපාදමූලෙ කතාභිනීහාරතො පට්ඨායා”</b>තිආදි ආරද්ධං। තත්ථ <b>මාරබලං භින්දිත්වා</b>ති මාරඤ්ච මාරබලඤ්ච භඤ්ජිත්වා। අථ වා මාරස්ස අබ්භන්තරං බාහිරඤ්චාති දුවිධං බලං භඤ්ජිත්වා। <b>“ද්වෙමෙ, භික්ඛවෙ, අන්තා”</b>ති එත්ථ <b>අන්ත</b>-සද්දො “පුබ්බන්තෙ ඤාණං අපරන්තෙ ඤාණ”න්තිආදීසු (ධ॰ ස॰ 1063) විය භාගපරියායොති ආහ <b>“ද්වෙ ඉමෙ, භික්ඛවෙ, කොට්ඨාසා”</b>ති। <b>සහ සමුදාහාරෙනා</b>ති උච්චාරණසමකාලං। <b>පත්ථරිත්වා අට්ඨාසි</b> බුද්ධානුභාවෙන। <b>බ්රහ්මානො සමාගච්ඡිංසු</b> පරිපක්කකුසලමූලා සච්චාභිසම්බොධාය කතාධිකාරා।
bod:<b>ගිහිසඤ්ඤොජන</b>න්ති ගිහිබන්ධනං। <b>ඡින්දිත්වා</b>ති හරිත්වා। <b>න වළඤ්ජෙතබ්බා</b>ති නානුයුඤ්ජෙතබ්බා। <b>කිලෙසකාමසුඛස්සා</b>ති කිලෙසකාමයුත්තස්ස සුඛස්ස। <b>අනුයොගො</b>ති අනුභවො। ගාමවාසීහි සෙවිතබ්බත්තා <b>ගාමවාසීනං සන්තකො। අත්තනො</b>ති අත්තභාවස්ස। ආහිතො අහංමානො එත්ථාති <b>අත්තා,</b> අත්තභාවො। <b>දුක්ඛකරණ</b>න්ති දුක්ඛුප්පාදනං। <b>අත්තමාරණෙහී</b>ති <pb M=2.541/> අත්තබාධනෙහි। <b>උපසමායා</b>ති <pb V=2.243/> කිලෙසවූපසමො අධිප්පෙතො, තදත්ථසම්පදානවචනන්ති ආහ <b>“කිලෙසූපසමත්ථායා”</b>ති। එස නයො සෙසෙසුපි।
bod:සච්චඤාණාදිවසෙන තයො පරිවට්ටා එතස්සාති <b>තිපරිවට්ටං,</b> ඤාණදස්සනං। තෙනාහ <b>“සච්චඤාණා”</b>තිආදි। <b>යථාභූතං ඤාණ</b>න්ති පටිවෙධඤාණං ආහ। <b>තෙසුයෙව</b> සච්චෙසු। ඤාණෙන කත්තබ්බස්ස ච පරිඤ්ඤාපටිවෙධාදිකිච්චස්ස ච <b>ජානනඤාණං,</b> “තඤ්ච ඛො පටිවෙධතො පගෙවා”ති කෙචි। පච්ඡාති අපරෙ। තථා <b>කතඤාණං। ද්වාදසාකාර</b>න්ති ද්වාදසවිධආකාරභෙදං। <b>අඤ්ඤත්ථා</b>ති අඤ්ඤෙසු සුත්තෙසු।
bod:<b>පටිවෙධඤාණම්පි දෙසනාඤාණම්පි ධම්මචක්ක</b>න්ති ඉදං තත්ථ ඤාණකිච්චං පධානන්ති කත්වා වුත්තං। සද්ධින්ද්රියාදිධම්මසමුදායො පන පවත්තනට්ඨෙන චක්කන්ති <b>ධම්මචක්කං</b>। අථ වා චක්කන්ති ආණා, ධම්මතො අනපෙතත්තා ධම්මඤ්ච තං චක්කඤ්ච, ධම්මෙන ඤායෙන චක්කන්තිපි <b>ධම්මචක්කං</b>। යථාහ “ධම්මඤ්ච පවත්තෙති චක්කඤ්චාති ධම්මචක්කං, චක්කඤ්ච පවත්තෙති ධම්මඤ්චාති ධම්මචක්කං, ධම්මෙන පවත්තතීති ධම්මචක්කං, ධම්මචරියාය පවත්තතීති ධම්මචක්ක”න්තිආදි (පටි॰ ම॰ 2.40-41)। <b>උභයම්පී</b>ති පටිවෙධඤාණං දෙසනාඤාණන්ති උභයම්පි। <b>එත</b>න්ති තදුභයං। <b>ඉමාය දෙසනායා</b>ති ඉමිනා සුත්තෙන <b>පකාසෙන්තෙන භගවතා</b> යථාවුත්තඤාණද්වයසඞ්ඛාතං <b>ධම්මචක්කං පවත්තිතං නාම</b> පවත්තනකිච්චස්ස අනිට්ඨිතත්තා। <b>පතිට්ඨිතෙ</b>ති අඤ්ඤාසි කොණ්ඩඤ්ඤත්ථෙරෙන සොතාපත්තිඵලෙ පතිට්ඨිතෙ। <b>පවත්තිතං</b> නාම කස්සපසම්මාසම්බුද්ධස්ස සාසනන්තරධානතො පට්ඨාය යාව බුද්ධුප්පාදො, එත්තකං කාලං අප්පවත්තපුබ්බස්ස පවත්තිතත්තා, උපරිමග්ගාධිගමො පනස්ස අත්ථඞ්ගතො එවාති।
bod:<b>එකප්පහාරෙනා</b>ති එකෙනෙව පහාරසඤ්ඤිතෙන කාලෙන। දිවසස්ස හි තතියො භාගො පහාරො නාම। පාළියං පන “තෙන ඛණෙන තෙන ලයෙන තෙන මුහුත්තෙනා”ති වුත්තං। තං පහාරක්ඛණසල්ලක්ඛණමෙව। <b>සබ්බඤ්ඤුතඤ්ඤාණොභාසො</b>ති සබ්බඤ්ඤුතඤ්ඤාණානුභාවෙන පවත්තො ඔභාසො චිත්තං පටිච්ච උතුසමුට්ඨානො වෙදිතබ්බො। යස්මා භගවතො ධම්මචක්කප්පවත්තනස්ස ආරම්භෙ විය පරිසමාපනෙ අතිවිය උළාරතමං පීතිසොමනස්සං උදපාදි, තස්මා <b>“ඉමස්සපි උදානස්සා”</b>තිආදි වුත්තං।
sub:9:සඞ්කාසනසුත්තවණ්ණනා
bod:1089:අත්ථසංවණ්ණනෙ <pb M=2.542/> වණ්ණීයන්තෙති <b>වණ්ණා</b>। තෙයෙව පරියායෙන අක්ඛරණතො <b>අක්ඛරානි</b> <pb V=2.244/>। අත්ථං බ්යඤ්ජෙන්තීති <b>බ්යඤ්ජනානි</b>। යස්මා පන අකාරාදිකෙ සරසමඤ්ඤා, කකාරාදිකෙ බ්යඤ්ජනසමඤ්ඤා, උභයත්ථ වණ්ණසමඤ්ඤා, තස්මා වුත්තං <b>“වණ්ණානං වා එකදෙසා යදිදං බ්යඤ්ජනා නාමා”</b>ති। <b>නෙත්තියං</b> පන වාක්යෙ බ්යඤ්ජනසමඤ්ඤා। බ්යඤ්ජනග්ගහණෙනෙව චෙත්ථ ආකාරනිරුත්තිනිද්දෙසා ගහිතා එවාති දට්ඨබ්බං। <b>සඞ්කාසනා</b>ති අත්ථස්ස ඤාපනා භාගසො। තෙනාහ <b>“විභත්තියො”</b>ති। සඞ්කාසනග්ගහණෙනෙව චෙත්ථ පකාසනා වුත්තා හොති। විභත්තියො හි අත්ථවචනෙනෙව විවරන්ති, තාහි කාරණපඤ්ඤත්තියො වුත්තායෙවාති, තාහිපි අත්ථපදානි ගහිතානෙව හොන්ති। අයමෙත්ථ සඞ්ඛෙපො, විත්ථාරො පන <b>විසුද්ධිමග්ගවණ්ණනායං නෙත්තිඅට්ඨකථායඤ්ච</b> වුත්තනයෙන වෙදිතබ්බො। <b>සබ්බාකාරෙනා</b>ති සභාගාදිවිභාවනාකාරෙන। <b>වණ්ණාදීන</b>න්ති තස්මිං පන විත්ථාරෙ පවත්තවණ්ණාදීනං। <b>තස්මා</b>ති වණ්ණාදීනං අන්තඅභාවතො। <b>එවමාහා</b>ති “අපරිමාණා වණ්ණා බ්යඤ්ජනා සඞ්කාසනා”ති එවමාහ।
sub:10:තථසුත්තවණ්ණනා
bod:1090:<b>සභාවාවිජහනට්ඨෙනා</b>ති අත්තනො දුක්ඛසභාවස්ස කදාචිපි අපරිච්චජනෙන තථසභාවං। තෙනාහ <b>“දුක්ඛඤ්හි දුක්ඛමෙව වුත්ත”</b>න්ති। <b>සභාවස්සා</b>ති දුක්ඛසභාවස්ස। <b>අමොඝතායා</b>ති අවඤ්ඣතාය। <b>අවිතථ</b>න්ති න විතථං। තෙනාහ <b>“න හි දුක්ඛං අදුක්ඛං නාම හොතී”</b>ති। <b>අඤ්ඤභාවානුපගමෙනා</b>ති සමුදයාදිසභාවානුපගමනෙන මුසා න හොතීති අඤ්ඤො අඤ්ඤථා න හොතීති <b>අනඤ්ඤථං</b>। තෙනාහ <b>“න හී”</b>තිආදි।
cen:ධම්මචක්කප්පවත්තනවග්ගවණ්ණනා නිට්ඨිතා।
tit:3:කොටිගාමවග්ගො
sub:1:කොටිගාමසුත්තවණ්ණනා
bod:1091:<b>අනනුබොධා</b>ති <pb M=2.543/> පටිවෙධස්ස අනුරූපබොධාභාවෙන। <b>අප්පටිවෙධා</b>ති සච්චානං පටිමුඛං වෙධාභාවෙන।
sub:2:දුතියකොටිගාමසුත්තවණ්ණනා
bod:1092:<b>ඵලසමාධිඵලපඤ්ඤාන</b>න්ති <pb V=2.245/> අග්ගඵලසමාධිඅග්ගඵලපඤ්ඤානං।
sub:7:තථසුත්තවණ්ණනා
bod:1097:<b>අරියාන</b>න්ති බුද්ධානං අරියානං। තෙනාහ <b>“න හී”</b>තිආදි।
sub:8:ලොකසුත්තවණ්ණනා
bod:1098:<b>පටිවිද්ධත්තා දෙසිතත්තා චා</b>ති ඉමිනා පටිවෙධඤාණෙන දෙසනාඤාණෙන ච පරිග්ගහිතත්තා <b>අරියසන්තකානි හොන්ති</b> අරියස්ස භගවතො සන්තකභාවතො।
sub:10:ගවම්පතිසුත්තවණ්ණනා
bod:1100:<b>එකප්පටිවෙධො</b>ති එකෙනෙව ඤාණෙන චතුන්නං අරියසච්චානං එකජ්ඣං පටිවෙධො।
cen:කොටිගාමවග්ගවණ්ණනා නිට්ඨිතා।
tit:4:සීසපාවනවග්ගො
sub:3:දණ්ඩසුත්තවණ්ණනා
bod:1101:<b>පුනප්පුනං වට්ටස්මිංයෙව නිබ්බත්තන්ති</b> අදිට්ඨත්තා චතුන්නං අරියසච්චානං।
sub:5:සත්තිසතසුත්තවණ්ණනා
bod:1105:<b>භවෙය්ය</b> <pb M=2.544/> <b>චෙ</b>ති දුක්ඛදොමනස්සානි අජ්ඣුපෙක්ඛිත්වා සහිතෙහි තෙහි සච්චාභිසමයො භවෙය්යාති එවං පරිකප්පනා න කාතබ්බාති।
sub:9:ඉන්දඛීලසුත්තවණ්ණනා
bod:1109:<b>අජ්ඣාසය</b>න්ති <pb V=2.246/> සස්සතාදිභෙදං අජ්ඣාසයං। සො හි “ඉදමෙව සච්චං මොඝමඤ්ඤ”න්ති ගාහස්ස මුඛභූතත්තා <b>මුඛන්ති අධිප්පෙතො</b>। තඤ්ච අපරෙ අදිට්ඨසච්චා ඔලොකෙන්ති, දිට්ඨසච්චා පන නෙව ඔලොකෙන්ති।
sub:10:වාදත්ථිකසුත්තවණ්ණනා
bod:1110:<b>කුක්කුකො</b> පමාණමජ්ඣිමස්ස පුරිසස්ස හත්ථොති අත්ථො। <b>කුක්කූ</b>ති තස්සෙව නාමං।
cen:සීසපාවනවග්ගවණ්ණනා නිට්ඨිතා।
tit:5:පපාතවග්ගො
sub:1:ලොකචින්තාසුත්තවණ්ණනා
bod:1111:<b>ලොකචින්ත</b>න්ති ලොකසන්නිවෙසපටිසංයුත්තවීමංසාව। “ලොකචිත්ත”න්තිපි පාඨො, තංතංලොකපරියාපන්නං චිත්තන්ති අත්ථො। <b>නාළිකෙරාදයො</b>ති <b>ආදි</b>-සද්දෙන අවුත්තානං ඔසධිතිණවනප්පතිආදීනං සඞ්ගහො। <b>එවරූප</b>න්ති එදිසං අඤ්ඤම්පි තංතංලොකචිත්තං।
bod:<b>විගතචිත්තො</b>ති අත්තත්ථපරත්ථතො අපගතවිතක්කො අද්දස එවං අධිට්ඨහිංසූති සම්බන්ධො। <b>සම්බරිමාය</b>න්ති සම්බරෙන අසුරින්දෙන උප්පාදිතං අසුරමායං, යං “ඉන්දජාල”න්තිපි වුච්චති ඉන්දස්ස මොහනත්ථං උප්පාදිතත්තා। <b>සම්පරිවත්තෙත්වා</b>ති පරිධාවෙත්වා। <b>යථා නෙ</b>ති නෙ අසුරෙ යථා සො පුරිසො පස්සති, එවං අධිට්ඨහිංසු। කස්මා පනෙතෙ එවං අධිට්ඨහිංසූති? තං පුරිසං තත්ථ තථානිසින්නං දිස්වා “අයඤ්ච දෙවො”ති ආසඞ්කන්තා තථා අධිට්ඨහිත්වා භිසමුළාලඡිද්දෙහි පවිසිත්වා අත්තනො අසුරභවනං ගතා। තෙනාහ භගවා – <b>“දෙවානංයෙව මොහයමානා”</b>ති।
sub:2-3:පපාතසුත්තාදිවණ්ණනා
bod:1112-3:<b>මරියාදපාසාණො</b>ති <pb V=2.247/> <pb M=2.545/> ගිජ්ඣකූටපබ්බතස්ස මරියාදපාකාරසදිසො මහන්තො පාසාණො। <b>අනිට්ඨරූප</b>න්ති එත්ථ <b>රූප</b>-සද්දො සභාවත්ථො “පියරූපෙ සාතරූපෙ”තිආදීසු (ම॰ නි॰ 1.408-409) වියාති ආහ – <b>“අනිට්ඨසභාව”</b>න්ති।
sub:5:වාලසුත්තවණ්ණනා
bod:1115:<b>උපාසන</b>න්ති ආචරියඋපාසනං, ආචරියං අන්තෙවාසිනා වා දිවසෙ දිවසෙ සික්ඛනවසෙන උපාසිතබ්බතො උපාසනන්ති ලද්ධනාමං <b>කණ්ඩඛිපනසිප්පං। කණ්ඩං අතික්කමන්තෙ</b>ති සරං ඛිපන්තෙ। <b>පොඞ්ඛානුපොඞ්ඛ</b>න්ති පොඞ්ඛසද්දත්ථං පාකටං කත්වා දස්සෙතුං <b>“එකං කණ්ඩං ඛිපිත්වා”</b>තිආදි වුත්තං। <b>අපරං අනුපොඞ්ඛ</b>න්ති එත්ථ <b>අපර</b>න්ති තතියකණ්ඩං। අනුපොඞ්ඛං නාම ඉදන්ති දස්සෙතුං <b>“අනුපොඞ්ඛං නාම දුතියස්ස පොඞ්ඛ”</b>න්ති වුත්තං। තඤ්හි තතියෙන සරෙන විජ්ඣීයති। <b>පුන අපරං තස්ස පොඞ්ඛ</b>න්ති ඉදං පන අපරාපරං අවිරජ්ඣනං දස්සෙතුං වුත්තං। <b>දුරභිසම්භවතර</b>න්ති අභිභවිතුං අසක්කුණෙය්යතරං। <b>වාල</b>න්ති කෙසං। <b>සත්තධා භින්දිත්වා</b>ති සත්තක්ඛත්තුං විඵාලෙත්වා। <b>තස්ස එකං භෙද</b>න්ති තස්ස කෙසස්ස එකං අංසුසඞ්ඛාතං භෙදං ගහෙත්වා। <b>වාතිඞ්ගණමජ්ඣෙ බන්ධිත්වා</b>ති වාතිඞ්ගණඵලස්ස මජ්ඣට්ඨානෙ බන්ධිත්වා। <b>අපරං භෙද</b>න්ති අපරං කෙසස්ස අංසුසඞ්ඛාතං භෙදං। <b>අග්ගකොටියං බන්ධිත්වා</b>ති යථා තස්ස වාලභෙදස්ස ඌකාමත්තං ලිඛාමත්තං වා කණ්ඩස්ස අග්ගකොටිං අධිකං හුත්වා තිට්ඨති, එවං බන්ධිත්වා। <b>උසභමත්තෙ</b>ති වීසතියට්ඨිමත්තෙ ඨානෙ <b>ඨිතො। කණ්ඩබද්ධාය කොටියා</b>ති කණ්ඩබද්ධාය වාලස්ස කොටියා වාතිඞ්ගණබන්ධනවාලස්ස කොටිං පටිවිජ්ඣෙය්ය।
sub:8:දුතියඡිග්ගළයුගසුත්තවණ්ණනා
bod:1118:<b>අධිච්චුප්පත්තික</b>න්ති යදිච්ඡාවසෙන උප්පජ්ජනකං। <b>ඡිග්ගළෙනා</b>ති ඡිග්ගළපදෙසෙන। <b>ඡිග්ගළුපරී</b>ති හෙට්ඨිමයුගස්ස ඡිග්ගළපදෙසස්ස උපරි। <b>ආරුළ්හස්ස ඡිග්ගළෙනා</b>ති උභින්නම්පි ඡිද්දෙන। <b>ගීවප්පවෙසනං වියා</b>ති චතුන්නං යුගානං ඡිද්දපදෙසෙනෙව උපරූපරි ඨිතානං ඡිද්දන්තරෙන කාණකච්ඡපස්ස ගීවප්පවෙසනං <pb M=2.546/> අධිච්චතරසම්භවං। තතොපි අධිච්චතරසම්භවො මනුස්සත්තලාභො, තතො අධිච්චතමසම්භවො අරියමග්ගපටිලාභොති දස්සෙන්තො ආහ <b>“චතුසච්චපටිවෙධො අතිවිය අධිච්චතරසම්භවො”</b>ති।
cen:පපාතවග්ගවණ්ණනා නිට්ඨිතා।
tit:6:අභිසමයවග්ගවණ්ණනා
bod:1121:<b>අභිසමයසංයුත්තෙ</b> <pb V=2.248/> <b>විත්ථාරිතොව,</b> තස්මා තත්ථ වුත්තනයෙනෙව තස්ස අත්ථො වෙදිතබ්බො।
tit:7:පඨමආමකධඤ්ඤපෙය්යාලවග්ගො
sub:3:පඤ්ඤාසුත්තවණ්ණනා
bod:1133:ලොකියම්පි විසුද්ධත්ථෙන “අරිය”න්ති වත්තබ්බතං ලභතීති <b>“ලොකියලොකුත්තරෙනා”</b>ති වුත්තං।
sub:4:සුරාමෙරයසුත්තවණ්ණනා
bod:1134:<b>පිට්ඨසුරා</b>ති පිට්ඨෙන කාතබ්බසුරා, තථා <b>ඔදනසුරා පූවසුරා,</b> මජ්ජරසාදිභූතෙ කිණ්ණෙ පක්ඛිපිත්වා කත්තබ්බා සුරා <b>කිණ්ණපක්ඛිත්තසුරා। සම්භාරසංයුත්තා</b>ති මූලභෙසජ්ජසම්භාරෙහි සංයුත්තා। <b>පුප්ඵාසවො</b>ති නාළිකෙරපුප්ඵාදිතො අස්සවනකආසවො। මුද්දිකඵලාදිතො අස්සවනකආසවො <b>ඵලාසවො। ඉතී</b>තිආදිඅත්ථො। තෙන මධ්වාසවගුළාසවසම්භාරසංයුත්තෙ සඞ්ගණ්හාති। <b>සුරාසවවිනිමුත්ත</b>න්ති යථාවුත්තසුරාසවවිනිමුත්තං।
sub:10:පචායිකසුත්තවණ්ණනා
bod:1140:<b>නීචවුත්තිනො</b>ති කුලෙ ජෙට්ඨානං මහාපිතුචූළපිතුජෙට්ඨභාතිකාදීනං අභිවාදනපච්චුට්ඨානඅඤ්ජලිකම්මසාමීචිකම්මාදිවසෙන නීචවුත්තිනො।
tit:8:දුතියආමකධඤ්ඤපෙය්යාලවග්ගො
sub:8:බීජගාමසුත්තවණ්ණනා
bod:1148:“මූලබීජ”න්තිආදීසු <pb V=2.249/> <pb M=2.547/> මූලමෙව බීජන්ති <b>මූලබීජං,</b> මූලබීජං එතස්සාතිපි <b>මූලබීජං</b>। තත්ථ පුරිමෙන බීජගාමො වුත්තො “බීජානං සමූහො”ති කත්වා, දුතියෙන භූතගාමො। දුවිධොපෙසො සාමඤ්ඤනිද්දෙසෙන, “මූලබීජඤ්ච මූලබීජඤ්ච මූලබීජ”න්ති එකසෙසනයෙන වා බීජත්ථො වෙදිතබ්බො। එස නයො සෙසෙසුපි। <b>ඵළුබීජ</b>න්ති පබ්බබීජං। බාහිරපච්චයන්තරසමවායෙ සදිසඵලුප්පත්තියා විසෙසකාරණභාවතො විරුහනසමත්ථෙ සාරඵලෙ නිරුළ්හො බීජ-සද්දො। තදත්ථසිද්ධියා මූලාදීසුපි කෙසුචි පවත්තතීති තතො නිවත්තනත්ථං එකෙන බීජ-සද්දෙන විසෙසෙත්වා වුත්තං <b>“බීජබීජ”</b>න්ති “රූපරූපං, දුක්ඛදුක්ඛ”න්ති (සං॰ නි॰ 4.327) ච යථා। <b>නීලතිණරුක්ඛාදිකස්සා</b>ති අල්ලතිණස්ස චෙව අල්ලරුක්ඛාදිකස්ස ච। <b>ආදි</b>-සද්දෙන ඔසධිගච්ඡලතාදීනං ගහණං।
sub:9:විකාලභොජනසුත්තවණ්ණනා
bod:1149:අරුණුග්ගමනතො පට්ඨාය යාව මජ්ඣන්හිකො, අයං බුද්ධාදිඅරියානං ආචිණ්ණසමාචිණ්ණො භොජනස්ස කාලො, තදඤ්ඤො විකාලොති ආහ – <b>“විකාලභොජනාති කාලාතික්කන්තභොජනා”</b>ති।
sub:10:ගන්ධවිලෙපනසුත්තවණ්ණනා
bod:1150:<b>යං කිඤ්චි පුප්ඵ</b>න්ති ගන්ථිමං අගන්ථිමං වා යං කිඤ්චි පුප්ඵජාතං, තථා පිසිතාදිභෙදං <b>යං කිඤ්චි ගන්ධජාතං।</b>
tit:9:තතියආමකධඤ්ඤපෙය්යාලවග්ගො
sub:1:නච්චගීතසුත්තවණ්ණනා
bod:1151:සඞ්ඛෙපතො <pb V=2.250/> “සබ්බපාපස්ස අකරණ”න්තිආදිනයප්පවත්තං (දී॰නි॰ 2.90; ධ॰ප॰ 183) භගවතො සාසනං අච්චන්තඡන්දරාගපවත්තිතො නච්චාදීනං දස්සනං න අනුලොමෙතීති ආහ <b>“සාසනස්ස අනනුලොමත්තා”</b>ති। අත්තනා පරෙහි ච පයොජියමානං <pb M=2.548/> පයොජාපියමානඤ්ච එතෙනෙව නච්ච-සද්දෙන ගහිතං, තථා ගීතවාදිතසද්දෙහි චාති ආහ – <b>“නච්චනනච්චාපනාදිවසෙනා”</b>ති। <b>ආදි</b>-සද්දෙන ගායන-ගායාපන-වාදන-වාදාපනාදීනි සඞ්ගණ්හාති। දස්සනෙන චෙත්ථ සවනම්පි සඞ්ගහිතං විරූපෙකසෙසනයෙන। යථාසකං විසයස්ස ආලොචනසභාවතාය වා පඤ්චන්නං විඤ්ඤාණානං සවනකිරියායපි දස්සනසඞ්ඛෙපසබ්භාවතො <b>“දස්සනා”</b>ඉච්චෙව වුත්තං। අවිසූකභූතස්ස ගීතස්ස සවනං කදාචි වට්ටතීති ආහ – <b>“විසූකභූතා දස්සනා චා”</b>ති। තථා හි වුත්තං <b>පරමත්ථජොතිකාය ඛුද්දකඅට්ඨකථාය</b> (ඛු॰ පා॰ අට්ඨ॰ 2.පච්ඡිමපඤ්චසික්ඛාපදවණ්ණනා) – “ධම්මූපසංහිතං ගීතං වට්ටති, ගීතූපසංහිතො ධම්මො න වට්ටතී”ති।
sub:2:උච්චාසයනසුත්තවණ්ණනා
bod:1152:<b>උච්චා</b>ති උච්ච-සද්දෙන සමානත්ථං එකං සද්දන්තරං। සෙති එත්ථාති <b>සයනං,</b> උච්චාසයනං මහාසයනඤ්ච සමණසාරුප්පරහිතං පටික්ඛිත්තන්ති ආහ – <b>“පමාණාතික්කන්තං අකප්පියත්ථරණ”</b>න්ති। ආසන්දාදිආසනඤ්චෙත්ථ සයනෙනෙව සඞ්ගහිතං। යස්මා පන ආධාරෙ පටික්ඛිත්තෙ තදාධාරකිරියා පටික්ඛිත්තාව හොති, තස්මා “උච්චාසයනමහාසයනා”ඉච්චෙව වුත්තං। අත්ථතො පන තදුපභොගභූතනිසජ්ජානිපජ්ජනෙහි විරති දස්සිතාති දට්ඨබ්බං। අථ වා උච්චාසයනමහාසයනඤ්ච උච්චාසයනමහාසයනඤ්චාති <b>උච්චාසයනමහාසයන</b>න්ති එතස්මිං අත්ථෙ එකසෙසනයෙන අයං නිද්දෙසො කතො යථා – “නාමරූපපච්චයා සළායතන”න්ති (උදා॰ 1)। ආසනකිරියාපුබ්බකත්තා වා සයනකිරියාය සයනග්ගහණෙනෙව ආසනම්පි ගහිතන්ති දට්ඨබ්බං।
sub:3:ජාතරූපසුත්තවණ්ණනා
bod:1153:අඤ්ඤෙපි උග්ගහාපනෙ උපනික්ඛිත්තසාදියනෙ ච පටිග්ගහණත්ථො ලබ්භතීති ආහ <pb V=2.251/> – <b>“න උග්ගණ්හාපෙන්ති, න උපනික්ඛිත්තං සාදියන්තී”</b>ති। අථ වා තිවිධං පටිග්ගහණං කායෙන වාචාය මනසාති। තත්ථ කායෙන පටිග්ගහණං <b>උග්ගහණං,</b> වාචාය පටිග්ගහණං <b>උග්ගහාපණං,</b> මනසා පටිග්ගහණං <b>සාදියනං</b>। තිවිධම්පි පටිග්ගහණං සාමඤ්ඤනිද්දෙසෙන, එකසෙසනයෙන වා ගහෙත්වා “පටිග්ගහණා”ති වුත්තන්ති ආහ – <b>“නෙව නං උග්ගණ්හන්තී”</b>තිආදි। එස නයො <b>“ආමකධඤ්ඤපටිග්ගහණා”</b>තිආදීසුපි।
sub:4:ආමකධඤ්ඤසුත්තවණ්ණනා
bod:1154:නීවාරාදිඋපධඤ්ඤස්ස <pb M=2.549/> සාලිආදිමූලධඤ්ඤන්තොගධත්තා වුත්තං <b>“සත්තවිධස්සා”</b>ති।
sub:5:ආමකමංසසුත්තවණ්ණනා
bod:1155:“අනුජානාමි, භික්ඛවෙ, පඤ්ච වසානි භෙසජ්ජානි – අච්ඡවසං, මච්ඡවසං, සුසුකාවසං, සූකරවසං, ගද්රභවස”න්ති (මහාව॰ 262; පාරා॰ අට්ඨ॰ 623) වුත්තත්තා ඉදං උද්දිස්ස අනුඤ්ඤාතං නාම। තස්ස පන “කාලෙ පටිග්ගහිත”න්ති (මහාව॰ 262) වුත්තත්තා පටිග්ගහණං වට්ටතීති ආහ – <b>“අඤ්ඤත්ර උද්දිස්ස අනුඤ්ඤාතා”</b>ති। විනයවසෙන උපපරික්ඛිතබ්බො, තස්මා සමන්තපාසාදිකාය විනයට්ඨකථාය වුත්තනයෙනෙත්ථ විනිච්ඡයො වෙදිතබ්බො।
tit:10:චතුත්ථආමකධඤ්ඤපෙය්යාලවග්ගො
sub:2-3:කයවික්කයසුත්තාදිවණ්ණනා
bod:1162-63:කස්සචි භණ්ඩස්ස ගහණං <b>කයො,</b> දානං <b>වික්කයො</b>। <b>තත්ථ තත්ථා</b>ති ගාමන්තරෙ සන්තිකෙ ච ගමනං දූතකම්මන්ති වුච්චතීති යොජනා। <b>පහිණගමනං</b> ඛුද්දකගමනං।
sub:4:තුලාකූටසුත්තවණ්ණනා
bod:1164:<b>රූපකූටං</b> සරූපෙන සදිසෙන ඡලවොහාරො। <b>අඞ්ගකූටං</b> අත්තනො හත්ථාදිනා අඞ්ගානං ඡලකරණං <pb V=2.252/>। <b>ගහණකූටං</b> මානෙසු ගහණවසෙන। <b>පටිච්ඡන්නකූටං</b> අයචුණ්ණාදිනා පටිච්ඡන්නෙන ඡලකරණං। <b>මහතියා</b> තුලාය। <b>පච්ඡාභාගෙ</b>ති තුලාය පච්ඡිමභාගෙ। <b>හත්ථෙනා</b>ති හත්ථපදෙසෙන। <b>අක්කමතී</b>ති උට්ඨාතුං අදෙන්තො ගණ්හාති। <b>දදන්තො පුබ්බභාගෙ</b>ති පරෙසං දදන්තො පුබ්බභාගෙ හත්ථෙන තුලං අක්කමති। <b>ත</b>න්ති අයචුණ්ණං।
bod:<b>ලොහපාතියො</b>ති තම්බලොහපාතියො। <b>සුවණ්ණවණ්ණා කරොන්තී</b>ති අසනිඛාදසුවණ්ණකනකලිම්පිතා සුවණ්ණවණ්ණා කරොන්ති। මානභාජනස්ස <pb M=2.550/> හදයභූතස්ස අබ්භන්තරස්ස භින්නං <b>හදයභෙදො</b>। නිමියමානස්ස තිලතණ්ඩුලාදිකස්ස සිඛාය අග්ගකොටියා භින්නං <b>සිඛාභෙදො</b>। ඛෙත්තාදීනං මිනනරජ්ජුයා අඤ්ඤථාකරණං <b>රජ්ජුභෙදො</b>। රජ්ජුගහණෙනෙව චෙත්ථ දණ්ඩකස්ස ගහණං කතමෙවාති දට්ඨබ්බං।
sub:6-11:ඡෙදනසුත්තාදිවණ්ණනා
bod:1166-71:<b>වධො</b>ති මුට්ඨිප්පහාරකසාතාළනාදීහි හිංසනං, විහෙඨනන්ති අත්ථො। විහෙඨනත්ථොපි හි වධ-සද්දො දිස්සති “අත්ථානං වධිත්වා වධිත්වා රොදෙය්යා”තිආදීසු। අට්ඨකථායං පන “මාරණ”න්ති වුත්තං, තං පන පොථනං සන්ධායාති සක්කා විඤ්ඤාතුං මාරණසද්දස්ස විහිංසනෙපි දිස්සනතො। සෙසං සුවිඤ්ඤෙය්යමෙව।
cen:ආමකධඤ්ඤපෙය්යාලවග්ගවණ්ණනා නිට්ඨිතා।
sub:සාරත්ථප්පකාසිනියා සංයුත්තනිකාය-අට්ඨකථාය
cen:මහාවග්ගවණ්ණනාය ලීනත්ථප්පකාසනා නිට්ඨිතා।
sub:නිගමනකථාවණ්ණනා
bod:සකලරූපාරූපසම්මසනෙ <pb M=2.551/> සණ්හසුඛුමවිසයඤාණතාය විපස්සනාචාරනිපුණබුද්ධීනං සුසංයතකායවචීසමාචාරතාය සමථවිපස්සනාසු සම්මදෙව යතනතො ච <b>යතීනං</b> භික්ඛූනං ඛන්ධායතනධාතුසච්චින්ද්රියපටිච්චසමුප්පාදභෙදෙ පරමත්ථධම්මෙ නානානයෙහි ඤාණවිභාගස්ස සන්නිස්සයෙන <b>බහුකාරස්ස</b> සංයුත්තාගමවරස්ස අත්ථසංවණ්ණනං කාතුං සාරත්ථප්පකාසනතො එව <b>නිපුණා</b> යා මයා අට්ඨකථා ආරද්ධාති සම්බන්ධො। සවිසෙසං පඤ්ඤාවහගුණත්තා එව හිස්ස ගන්ථාරම්භෙ ආදිතොපි “පඤ්ඤාපභෙදජනනස්සා”ති <pb V=2.253/> වුත්තං। <b>මහාඅට්ඨකථාය සාර</b>න්ති සංයුත්තමහාඅට්ඨකථාය සාරං। <b>එකූනසට්ඨිමත්තො</b>ති ථොකං ඌනභාවතො <b>මත්ත</b>-සද්දග්ගහණං।
bod:<b>මූලට්ඨකථාය සාර</b>න්ති පුබ්බෙ වුත්තසංයුත්තමහාඅට්ඨකථාය සාරමෙව පුන නිගමනවසෙන වුත්තන්ති। අථ වා <b>මූලට්ඨකථාය සාර</b>න්ති පොරාණට්ඨකථාසු අත්ථසාරං। තෙන එතං දස්සෙති “සංයුත්තමහාඅට්ඨකථාය අත්ථසාරං ආදාය ඉමං සාරත්ථප්පකාසිනිං කරොන්තෙන සෙසමහානිකායානම්පි මූලට්ඨකථාසු ඉධ වියොගක්ඛමං අත්ථසාරං ආදාය අකාසි”න්ති। “මහාවිහාරාධිවාසීන”න්ති ච ඉදං පුරිමපච්ඡිමපදෙහි සද්ධිං සම්බන්ධිතබ්බං “මහාවිහාරාධිවාසීනං සමයං පකාසයන්තිං මහාවිහාරාධිවාසීනං මූලට්ඨකථාය සාරං ආදායා”ති ච। <b>තෙන</b> පුඤ්ඤෙන। <b>හොතු සබ්බො සුඛී ලොකො</b>ති කාමාවචරාදිවිභාගො සබ්බො සත්තලොකො යථාරහං බොධිත්තයාධිගමවසෙන සම්පයුත්තෙන නිබ්බානසුඛෙන සුඛිතො හොතූති සදෙවකස්ස ලොකස්ස අච්චන්තං සුඛාධිගමාය අත්තනො පුඤ්ඤං පරිණාමෙති।
cen:එත්තාවතා සාරත්ථප්පකාසිනියා
cen:සංයුත්තනිකාය-අට්ඨකථාය ලීනත්ථප්පකාසනා නිට්ඨිතා।
cen:සංයුත්තටීකා සමත්තා।
