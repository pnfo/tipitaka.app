cha:5:පාරායනවග්ගො
sub:වත්ථුගාථා
gax:982:කොසලානං <pb M=.429/> <pb V=.225/> <pb P=.190/> <pb T=.524/> පුරා රම්මා, අගමා දක්ඛිණාපථං।
gae:ආකිඤ්චඤ්ඤං පත්ථයානො, බ්රාහ්මණො මන්තපාරගූ॥
gax:983:සො අස්සකස්ස විසයෙ, අළකස්ස <n>මුළකස්ස (ස්යා॰), මූළ්හකස්ස (ක॰), මළකස්ස (නිද්දෙස)</n> සමාසනෙ।
gae:වසි ගොධාවරීකූලෙ, උඤ්ඡෙන ච ඵලෙන ච॥
gax:984:තස්සෙව උපනිස්සාය, ගාමො ච විපුලො අහු।
gae:තතො ජාතෙන ආයෙන, මහායඤ්ඤමකප්පයි॥
gax:985:මහායඤ්ඤං යජිත්වාන, පුන පාවිසි අස්සමං।
gae:තස්මිං පටිපවිට්ඨම්හි, අඤ්ඤො ආගඤ්ඡි බ්රාහ්මණො॥
gax:986:උග්ඝට්ටපාදො තසිතො <n>තස්සිතො (ක॰)</n>, පඞ්කදන්තො රජස්සිරො।
gae:සො ච නං උපසඞ්කම්ම, සතානි පඤ්ච යාචති॥
gax:987:තමෙනං බාවරී දිස්වා, ආසනෙන නිමන්තයි।
gae:සුඛඤ්ච කුසලං පුච්ඡි, ඉදං වචනමබ්රවි॥
gax:988:“යං ඛො මම දෙය්යධම්මං, සබ්බං විසජ්ජිතං මයා।
gae:අනුජානාහි මෙ බ්රහ්මෙ, නත්ථි පඤ්චසතානි මෙ”॥
gax:989:“සචෙ <pb P=.191/> මෙ යාචමානස්ස, භවං නානුපදස්සති।
gae:සත්තමෙ දිවසෙ තුය්හං, මුද්ධා ඵලතු සත්තධා”॥
gax:990:අභිසඞ්ඛරිත්වා <pb V=.226/> <pb T=.525/> කුහකො, භෙරවං සො අකිත්තයි।
gae:තස්ස තං වචනං සුත්වා, බාවරී දුක්ඛිතො අහු॥
gax:991:උස්සුස්සති අනාහාරො, සොකසල්ලසමප්පිතො।
gae:අථොපි එවං චිත්තස්ස, ඣානෙ න රමතී මනො॥
gax:992:උත්රස්තං දුක්ඛිතං දිස්වා, දෙවතා අත්ථකාමිනී।
gae:බාවරිං උපසඞ්කම්ම, ඉදං වචනමබ්රවි॥
gax:993:“න <pb M=.430/> සො මුද්ධං පජානාති, කුහකො සො ධනත්ථිකො।
gae:මුද්ධනි මුද්ධපාතෙ වා, ඤාණං තස්ස න විජ්ජති”॥
gax:994:“භොතී චරහි ජානාසි, තං මෙ අක්ඛාහි පුච්ඡිතා।
gae:මුද්ධං මුද්ධාධිපාතඤ්ච, තං සුණොම වචො තව”॥
gax:995:“අහම්පෙතං න ජානාමි, ඤාණමෙත්ථ න විජ්ජති।
gae:මුද්ධනි මුද්ධාධිපාතෙ ච, ජිනානං හෙත්ථ <n>මුද්ධං මුද්ධාධිපාතො ච, ජිනානං හෙත (සී॰ ස්යා॰ පී॰)</n> දස්සනං”॥
gax:996:“අථ කො චරහි ජානාති, අස්මිං පථවිමණ්ඩලෙ <n>පුථවිමණ්ඩලෙ (සී॰ පී॰)</n>।
gae:මුද්ධං මුද්ධාධිපාතඤ්ච, තං මෙ අක්ඛාහි දෙවතෙ”॥
gax:997:“පුරා <pb P=.192/> කපිලවත්ථුම්හා, නික්ඛන්තො ලොකනායකො।
gae:අපච්චො ඔක්කාකරාජස්ස, සක්යපුත්තො පභඞ්කරො॥
gax:998:“සො හි බ්රාහ්මණ සම්බුද්ධො, සබ්බධම්මාන පාරගූ।
gax:සබ්බාභිඤ්ඤාබලප්පත්තො, සබ්බධම්මෙසු චක්ඛුමා।
gae:සබ්බකම්මක්ඛයං පත්තො, විමුත්තො උපධික්ඛයෙ॥
gax:999:“බුද්ධො සො භගවා ලොකෙ, ධම්මං දෙසෙති චක්ඛුමා।
gae:තං <pb T=.526/> ත්වං ගන්ත්වාන පුච්ඡස්සු, සො තෙ තං බ්යාකරිස්සති”॥
gax:1000:සම්බුද්ධොති <pb V=.227/> වචො සුත්වා, උදග්ගො බාවරී අහු।
gae:සොකස්ස තනුකො ආසි, පීතිඤ්ච විපුලං ලභි॥
gax:1001:සො බාවරී අත්තමනො උදග්ගො, තං දෙවතං පුච්ඡති වෙදජාතො।
gax:“කතමම්හි ගාමෙ නිගමම්හි වා පන, කතමම්හි වා ජනපදෙ ලොකනාථො।
gae:යත්ථ ගන්ත්වාන පස්සෙමු <n>ගන්ත්වා නමස්සෙමු (සී॰ ස්යා॰ පී॰)</n>, සම්බුද්ධං ද්විපදුත්තමං” <n>ද්විපදුත්තමං (සී॰ ස්යා॰ පී॰)</n>,॥
gax:1002:“සාවත්ථියං කොසලමන්දිරෙ ජිනො, පහූතපඤ්ඤො වරභූරිමෙධසො।
gae:සො සක්යපුත්තො විධුරො අනාසවො, මුද්ධාධිපාතස්ස විදූ නරාසභො”॥
gax:1003:තතො <pb M=.431/> ආමන්තයී සිස්සෙ, බ්රාහ්මණෙ මන්තපාරගෙ।
gae:“එථ මාණවා අක්ඛිස්සං, සුණාථ වචනං මම॥
gax:1004:“යස්සෙසො <pb P=.193/> දුල්ලභො ලොකෙ, පාතුභාවො අභිණ්හසො।
gax:ස්වාජ්ජ ලොකම්හි උප්පන්නො, සම්බුද්ධො ඉති විස්සුතො।
gae:ඛිප්පං ගන්ත්වාන සාවත්ථිං, පස්සව්හො ද්විපදුත්තමං”॥
gax:1005:“කථං චරහි ජානෙමු, දිස්වා බුද්ධොති බ්රාහ්මණ।
gae:අජානතං නො පබ්රූහි, යථා ජානෙමු තං මයං”॥
gax:1006:“ආගතානි <pb T=.527/> හි මන්තෙසු, මහාපුරිසලක්ඛණා।
gae:ද්වත්තිංසානි ච <n>ද්විත්තිංසා ච (සී॰ ස්යා॰ පී॰), ද්විත්තිංස තානි (?)</n> බ්යාක්ඛාතා, සමත්තා අනුපුබ්බසො॥
gax:1007:“යස්සෙතෙ හොන්ති ගත්තෙසු, මහාපුරිසලක්ඛණා।
gae:ද්වෙයෙව තස්ස ගතියො, තතියා හි න විජ්ජති॥
gax:1008:“සචෙ අගාරං ආවසති <n>අජ්ඣාවසති (ක॰)</n>, විජෙය්ය පථවිං ඉමං।
gae:අදණ්ඩෙන අසත්ථෙන, ධම්මෙනමනුසාසති॥
gax:1009:“සචෙ <pb V=.228/> ච සො පබ්බජති, අගාරා අනගාරියං।
gae:විවට්ටච්ඡදො <n>විවත්තඡද්දො (සී॰)</n> සම්බුද්ධො, අරහා භවති අනුත්තරො॥
gax:1010:“ජාතිං ගොත්තඤ්ච ලක්ඛණං, මන්තෙ සිස්සෙ පුනාපරෙ।
gae:මුද්ධං මුද්ධාධිපාතඤ්ච, මනසායෙව පුච්ඡථ॥
gax:1011:“අනාවරණදස්සාවී, යදි බුද්ධො භවිස්සති।
gae:මනසා පුච්ඡිතෙ පඤ්හෙ, වාචාය විස්සජෙස්සති”॥
gax:1012:බාවරිස්ස වචො සුත්වා, සිස්සා සොළස බ්රාහ්මණා।
gae:අජිතො තිස්සමෙත්තෙය්යො, පුණ්ණකො අථ මෙත්තගූ॥
gax:1013:ධොතකො <pb P=.194/> උපසීවො ච, නන්දො ච අථ හෙමකො।
gae:තොදෙය්යකප්පා දුභයො, ජතුකණ්ණී ච පණ්ඩිතො॥
gax:1014:භද්රාවුධො <pb M=.432/> උදයො ච, පොසාලො චාපි බ්රාහ්මණො।
gae:මොඝරාජා ච මෙධාවී, පිඞ්ගියො ච මහාඉසි॥
gax:1015:පච්චෙකගණිනො සබ්බෙ, සබ්බලොකස්ස විස්සුතා।
gae:ඣායී ඣානරතා ධීරා, පුබ්බවාසනවාසිතා॥
gax:1016:බාවරිං <pb T=.528/> අභිවාදෙත්වා, කත්වා ච නං පදක්ඛිණං।
gae:ජටාජිනධරා සබ්බෙ, පක්කාමුං උත්තරාමුඛා॥
gax:1017:අළකස්ස පතිට්ඨානං, පුරිමාහිස්සතිං <n>පුරිමං මාහිස්සතිං (සී॰ පී॰), පුරං මාහිස්සතිං (ස්යා॰)</n> තදා।
gae:උජ්ජෙනිඤ්චාපි ගොනද්ධං, වෙදිසං වනසව්හයං॥
gax:1018:කොසම්බිඤ්චාපි සාකෙතං, සාවත්ථිඤ්ච පුරුත්තමං।
gae:සෙතබ්යං කපිලවත්ථුං, කුසිනාරඤ්ච මන්දිරං॥
gax:1019:පාවඤ්ච <pb V=.229/> භොගනගරං, වෙසාලිං මාගධං පුරං।
gae:පාසාණකං චෙතියඤ්ච, රමණීයං මනොරමං॥
gax:1020:තසිතොවුදකං <pb P=.195/> සීතං, මහාලාභංව වාණිජො।
gae:ඡායං ධම්මාභිතත්තොව, තුරිතා පබ්බතමාරුහුං॥
gax:1021:භගවා තම්හි සමයෙ, භික්ඛුසඞ්ඝපුරක්ඛතො।
gae:භික්ඛූනං ධම්මං දෙසෙති, සීහොව නදතී වනෙ॥
gax:1022:අජිතො අද්දස බුද්ධං, සතරංසිං <n>වීතරංසිංව (ස්යා॰), සතරංසීව (ක॰), පීතරංසීව (නිද්දෙස)</n> ව භාණුමං।
gae:චන්දං යථා පන්නරසෙ, පාරිපූරිං උපාගතං॥
gax:1023:අථස්ස ගත්තෙ දිස්වාන, පරිපූරඤ්ච බ්යඤ්ජනං।
gae:එකමන්තං ඨිතො හට්ඨො, මනොපඤ්හෙ අපුච්ඡථ॥
gax:1024:“ආදිස්ස ජම්මනං <n>ජප්පනං (ක॰)</n> බ්රූහි, ගොත්තං බ්රූහි සලක්ඛණං <n>බ්රූහිස්ස ලක්ඛණං (නිද්දෙස)</n>।
gae:මන්තෙසු පාරමිං බ්රූහි, කති වාචෙති බ්රාහ්මණො”॥
gax:1025:“වීසං වස්සසතං ආයු, සො ච ගොත්තෙන බාවරී।
gae:තීණිස්ස ලක්ඛණා ගත්තෙ, තිණ්ණං වෙදාන පාරගූ॥
gax:1026:“ලක්ඛණෙ <pb M=.433/> <pb T=.529/> ඉතිහාසෙ ච, සනිඝණ්ඩුසකෙටුභෙ।
gae:පඤ්චසතානි වාචෙති, සධම්මෙ පාරමිං ගතො”॥
gax:1027:“ලක්ඛණානං <pb P=.196/> පවිචයං, බාවරිස්ස නරුත්තම।
gae:කඞ්ඛච්ඡිද <n>තණ්හච්ඡිද (බහූසු)</n> පකාසෙහි, මා නො කඞ්ඛායිතං අහු”॥
gax:1028:“මුඛං ජිව්හාය ඡාදෙති, උණ්ණස්ස භමුකන්තරෙ।
gae:කොසොහිතං වත්ථගුය්හං, එවං ජානාහි මාණව”॥
gax:1029:පුච්ඡඤ්හි <pb V=.230/> කිඤ්චි අසුණන්තො, සුත්වා පඤ්හෙ වියාකතෙ।
gae:විචින්තෙති ජනො සබ්බො, වෙදජාතො කතඤ්ජලී॥
gax:1030:“කො නු දෙවො වා බ්රහ්මා වා, ඉන්දො වාපි සුජම්පති।
gae:මනසා පුච්ඡිතෙ පඤ්හෙ, කමෙතං පටිභාසති॥
gax:1031:“මුද්ධං මුද්ධාධිපාතඤ්ච, බාවරී පරිපුච්ඡති।
gae:තං බ්යාකරොහි භගවා, කඞ්ඛං විනය නො ඉසෙ”॥
gax:1032:“අවිජ්ජා මුද්ධාති ජානාහි, විජ්ජා මුද්ධාධිපාතිනී।
gae:සද්ධාසතිසමාධීහි, ඡන්දවීරියෙන සංයුතා”॥
gax:1033:තතො වෙදෙන මහතා, සන්ථම්භිත්වාන මාණවො।
gae:එකංසං අජිනං කත්වා, පාදෙසු සිරසා පති॥
gax:1034:“බාවරී බ්රාහ්මණො භොතො, සහ සිස්සෙහි මාරිස।
gae:උදග්ගචිත්තො සුමනො, පාදෙ වන්දති චක්ඛුම”॥
gax:1035:“සුඛිතො <pb P=.197/> බාවරී හොතු, සහ සිස්සෙහි බ්රාහ්මණො।
gae:ත්වඤ්චාපි සුඛිතො හොහි, චිරං ජීවාහි මාණව॥
gax:1036:“බාවරිස්ස <pb T=.530/> ච තුය්හං වා, සබ්බෙසං සබ්බසංසයං।
gae:කතාවකාසා පුච්ඡව්හො, යං කිඤ්චි මනසිච්ඡථ”॥
gax:1037:සම්බුද්ධෙන කතොකාසො, නිසීදිත්වාන පඤ්ජලී।
gae:අජිතො පඨමං පඤ්හං, තත්ථ පුච්ඡි තථාගතං॥
cen:වත්ථුගාථා නිට්ඨිතා।
sub:1:අජිතමාණවපුච්ඡා
gax:1038:“කෙනස්සු <pb M=.434/> <pb V=.231/> නිවුතො ලොකො, (ඉච්චායස්මා අජිතො)
gax:කෙනස්සු නප්පකාසති।
gae:කිස්සාභිලෙපනං බ්රූසි, කිංසු තස්ස මහබ්භයං”॥
gax:1039:“අවිජ්ජාය නිවුතො ලොකො, (අජිතාති භගවා)
gax:වෙවිච්ඡා පමාදා නප්පකාසති।
gae:ජප්පාභිලෙපනං බ්රූමි, දුක්ඛමස්ස මහබ්භයං”॥
gax:1040:“සවන්ති <pb P=.198/> සබ්බධි සොතා, (ඉච්චායස්මා අජිතො)
gax:සොතානං කිං නිවාරණං।
gae:සොතානං සංවරං බ්රූහි, කෙන සොතා පිධිය්යරෙ” <n>පිථිය්යරෙ (සී॰ ස්යා॰ පී॰), පිථීයරෙ (සී॰ අට්ඨ॰), පිධීයරෙ (?)</n>॥
gax:1041:“යානි සොතානි ලොකස්මිං, (අජිතාති භගවා)
gax:සති තෙසං නිවාරණං।
gae:සොතානං සංවරං බ්රූමි, පඤ්ඤායෙතෙ පිධිය්යරෙ”॥
gax:1042:“පඤ්ඤා චෙව සති යඤ්ච <n>සතී චෙව (සී॰), සතී ච (ස්යා॰), සතී චාපි (පී॰ නිද්දෙස), සති චාපි (නිද්දෙස)</n>, (ඉච්චායස්මා අජිතො)
gax:නාමරූපඤ්ච මාරිස।
gae:එතං <pb T=.531/> මෙ පුට්ඨො පබ්රූහි, කත්ථෙතං උපරුජ්ඣති”॥
gax:1043:“යමෙතං පඤ්හං අපුච්ඡි, අජිත තං වදාමි තෙ।
gax:යත්ථ නාමඤ්ච රූපඤ්ච, අසෙසං උපරුජ්ඣති।
gae:විඤ්ඤාණස්ස නිරොධෙන, එත්ථෙතං උපරුජ්ඣති”॥
gax:1044:“යෙ ච සඞ්ඛාතධම්මාසෙ, යෙ ච සෙඛා පුථූ ඉධ।
gae:තෙසං මෙ නිපකො ඉරියං, පුට්ඨො පබ්රූහි මාරිස”॥
gax:1045:“කාමෙසු <pb V=.232/> නාභිගිජ්ඣෙය්ය, මනසානාවිලො සියා।
gae:කුසලො සබ්බධම්මානං, සතො භික්ඛු පරිබ්බජෙ”ති॥
cen:අජිතමාණවපුච්ඡා පඨමා නිට්ඨිතා।
sub:2:තිස්සමෙත්තෙය්යමාණවපුච්ඡා
gax:1046:“කොධ <pb M=.435/> <pb P=.199/> සන්තුසිතො ලොකෙ, (ඉච්චායස්මා තිස්සමෙත්තෙය්යො)
gax:කස්ස නො සන්ති ඉඤ්ජිතා।
gax:කො උභන්තමභිඤ්ඤාය, මජ්ඣෙ මන්තා න ලිප්පති <n>ලිම්පති (ක॰)</n>।
gae:කං බ්රූසි මහාපුරිසොති, කො ඉධ සිබ්බිනිමච්චගා”॥
gax:1047:“කාමෙසු බ්රහ්මචරියවා, (මෙත්තෙය්යාති භගවා)
gax:වීතතණ්හො සදා සතො।
gae:සඞ්ඛාය <pb T=.532/> නිබ්බුතො භික්ඛු, තස්ස නො සන්ති ඉඤ්ජිතා॥
gax:1048:“සො උභන්තමභිඤ්ඤාය, මජ්ඣෙ මන්තා න ලිප්පති।
gae:තං බ්රූමි මහාපුරිසොති, සො ඉධ සිබ්බිනිමච්චගා”ති॥
cen:තිස්සමෙත්තෙය්යමාණවපුච්ඡා දුතියා නිට්ඨිතා।
sub:3:පුණ්ණකමාණවපුච්ඡා
gax:1049:“අනෙජං මූලදස්සාවිං, (ඉච්චායස්මා පුණ්ණකො)
gax:අත්ථි <n>අත්ථී (ස්යා॰)</n> පඤ්හෙන ආගමං।
gax:කිං <pb V=.233/> නිස්සිතා <pb P=.200/> ඉසයො මනුජා, ඛත්තියා බ්රාහ්මණා දෙවතානං।
gae:යඤ්ඤමකප්පයිංසු පුථූධ ලොකෙ, පුච්ඡාමි තං භගවා බ්රූහි මෙ තං”॥
gax:1050:“යෙ කෙචිමෙ ඉසයො මනුජා, (පුණ්ණකාති භගවා)
gax:ඛත්තියා බ්රාහ්මණා දෙවතානං।
gax:යඤ්ඤමකප්පයිංසු පුථූධ ලොකෙ, ආසීසමානා පුණ්ණක ඉත්ථත්තං <n>ඉත්ථභාවං (සී॰ ස්යා॰)</n>।
gae:ජරං සිතා යඤ්ඤමකප්පයිංසු”॥
gax:1051:“යෙ <pb M=.436/> කෙචිමෙ ඉසයො මනුජා, (ඉච්චායස්මා පුණ්ණකො)
gax:ඛත්තියා බ්රාහ්මණා දෙවතානං।
gax:යඤ්ඤමකප්පයිංසු <pb T=.533/> පුථූධ ලොකෙ, කච්චිස්සු තෙ භගවා යඤ්ඤපථෙ අප්පමත්තා।
gae:අතාරුං ජාතිඤ්ච ජරඤ්ච මාරිස, පුච්ඡාමි තං භගවා බ්රූහි මෙ තං”॥
gax:1052:“ආසීසන්ති ථොමයන්ති, අභිජප්පන්ති ජුහන්ති। (පුණ්ණකාති භගවා)
gax:කාමාභිජප්පන්ති පටිච්ච ලාභං, තෙ යාජයොගා භවරාගරත්තා।
gae:නාතරිංසු ජාතිජරන්ති බ්රූමි”॥
gax:1053:“තෙ <pb P=.201/> චෙ නාතරිංසු යාජයොගා, (ඉච්චායස්මා පුණ්ණකො)
gax:යඤ්ඤෙහි ජාතිඤ්ච ජරඤ්ච මාරිස।
gax:අථ කො චරහි දෙවමනුස්සලොකෙ, අතාරි ජාතිඤ්ච ජරඤ්ච මාරිස।
gae:පුච්ඡාමි තං භගවා බ්රූහි මෙ තං”॥
gax:1054:“සඞ්ඛාය ලොකස්මි පරොපරානි <n>පරොවරානි (සී॰ ස්යා॰)</n>, (පුණ්ණකාති භගවා)
gax:යස්සිඤ්ජිතං නත්ථි කුහිඤ්චි ලොකෙ।
gae:සන්තො විධූමො අනීඝො නිරාසො, අතාරි සො ජාතිජරන්ති බ්රූමී”ති॥
cen:පුණ්ණකමාණවපුච්ඡා තතියා නිට්ඨිතා।
sub:4:මෙත්තගූමාණවපුච්ඡා
gax:1055:“පුච්ඡාමි <pb V=.234/> <pb T=.534/> තං භගවා බ්රූහි මෙ තං, (ඉච්චායස්මා මෙත්තගූ)
gax:මඤ්ඤාමි තං වෙදගුං භාවිතත්තං।
gae:කුතො නු දුක්ඛා සමුදාගතා ඉමෙ, යෙ කෙචි ලොකස්මිමනෙකරූපා”॥
gax:1056:“දුක්ඛස්ස <pb M=.437/> <pb P=.202/> වෙ මං පභවං අපුච්ඡසි, (මෙත්තගූති භගවා)
gax:තං තෙ පවක්ඛාමි යථා පජානං।
gae:උපධිනිදානා පභවන්ති දුක්ඛා, යෙ කෙචි ලොකස්මිමනෙකරූපා॥
gax:1057:“යො වෙ අවිද්වා උපධිං කරොති, පුනප්පුනං දුක්ඛමුපෙති මන්දො।
gae:තස්මා පජානං උපධිං න කයිරා, දුක්ඛස්ස ජාතිප්පභවානුපස්සී”॥
gax:1058:“යං තං අපුච්ඡිම්හ අකිත්තයී නො, අඤ්ඤං තං පුච්ඡාම <n>පුච්ඡාමි (සී॰ පී॰)</n> තදිඞ්ඝ බ්රූහි।
gax:කථං නු ධීරා විතරන්ති ඔඝං, ජාතිං ජරං සොකපරිද්දවඤ්ච।
gae:තං මෙ මුනි සාධු වියාකරොහි, තථා හි තෙ විදිතො එස ධම්මො”॥
gax:1059:“කිත්තයිස්සාමි <pb T=.535/> තෙ ධම්මං, (මෙත්තගූති භගවා)
gax:දිට්ඨෙ ධම්මෙ අනීතිහං।
gae:යං විදිත්වා සතො චරං, තරෙ ලොකෙ විසත්තිකං”॥
gax:1060:“තඤ්චාහං අභිනන්දාමි, මහෙසි ධම්මමුත්තමං।
gae:යං විදිත්වා සතො චරං, තරෙ ලොකෙ විසත්තිකං”॥
gax:1061:“යං කිඤ්චි සම්පජානාසි, (මෙත්තගූති භගවා)
gax:උද්ධං අධො තිරියඤ්චාපි මජ්ඣෙ।
gae:එතෙසු <pb P=.203/> නන්දිඤ්ච නිවෙසනඤ්ච, පනුජ්ජ විඤ්ඤාණං භවෙ න තිට්ඨෙ॥
gax:1062:“එවංවිහාරී <pb V=.235/> සතො අප්පමත්තො, භික්ඛු චරං හිත්වා මමායිතානි।
gae:ජාතිං ජරං සොකපරිද්දවඤ්ච, ඉධෙව විද්වා පජහෙය්ය දුක්ඛං”॥
gax:1063:“එතාභිනන්දාමි <pb M=.438/> වචො මහෙසිනො, සුකිත්තිතං ගොතමනූපධීකං।
gae:අද්ධා හි භගවා පහාසි දුක්ඛං, තථා හි තෙ විදිතො එස ධම්මො॥
gax:1064:“තෙ චාපි නූනප්පජහෙය්යු දුක්ඛං, යෙ ත්වං මුනි අට්ඨිතං ඔවදෙය්ය।
gae:තං තං නමස්සාමි සමෙච්ච නාග, අප්පෙව මං භගවා අට්ඨිතං ඔවදෙය්ය”॥
gax:1065:“යං <pb T=.536/> බ්රාහ්මණං වෙදගුමාභිජඤ්ඤා, අකිඤ්චනං කාමභවෙ අසත්තං।
gae:අද්ධා හි සො ඔඝමිමං අතාරි, තිණ්ණො ච පාරං අඛිලො අකඞ්ඛො॥
gax:1066:“විද්වා ච යො <n>සො (සී॰ ස්යා॰ පී॰)</n> වෙදගූ නරො ඉධ, භවාභවෙ සඞ්ගමිමං විසජ්ජ।
gae:සො <pb P=.204/> වීතතණ්හො අනීඝො නිරාසො, අතාරි සො ජාතිජරන්ති බ්රූමී”ති॥
cen:මෙත්තගූමාණවපුච්ඡා චතුත්ථී නිට්ඨිතා।
sub:5:ධොතකමාණවපුච්ඡා
gax:1067:“පුච්ඡාමි තං භගවා බ්රූහි මෙ තං, (ඉච්චායස්මා ධොතකො)
gax:වාචාභිකඞ්ඛාමි මහෙසි තුය්හං।
gae:තව සුත්වාන නිග්ඝොසං, සික්ඛෙ නිබ්බානමත්තනො”॥
gax:1068:“තෙනහාතප්පං කරොහි, (ධොතකාති භගවා) ඉධෙව නිපකො සතො।
gae:ඉතො සුත්වාන නිග්ඝොසං, සික්ඛෙ නිබ්බානමත්තනො”॥
gax:1069:“පස්සාමහං <pb M=.439/> දෙවමනුස්සලොකෙ, අකිඤ්චනං බ්රාහ්මණමිරියමානං।
gae:තං තං නමස්සාමි සමන්තචක්ඛු, පමුඤ්ච <pb T=.537/> මං සක්ක කථංකථාහි”॥
gax:1070:“නාහං <pb V=.236/> සහිස්සාමි <n>සමිස්සාමි (ස්යා॰), ගමිස්සාමි (සී॰), සමීහාමි (පී॰)</n> පමොචනාය, කථංකථිං ධොතක කඤ්චි ලොකෙ।
gae:ධම්මඤ්ච සෙට්ඨං අභිජානමානො <n>ආජානමානො (සී॰ ස්යා॰ පී॰)</n>, එවං තුවං ඔඝමිමං තරෙසි”॥
gax:1071:“අනුසාස බ්රහ්මෙ කරුණායමානො, විවෙකධම්මං යමහං විජඤ්ඤං।
gae:යථාහං <pb P=.205/> ආකාසොව අබ්යාපජ්ජමානො, ඉධෙව සන්තො අසිතො චරෙය්යං”॥
gax:1072:“කිත්තයිස්සාමි තෙ සන්තිං, (ධොතකාති භගවා) දිට්ඨෙ ධම්මෙ අනීතිහං।
gae:යං විදිත්වා සතො චරං, තරෙ ලොකෙ විසත්තිකං”॥
gax:1073:“තඤ්චාහං අභිනන්දාමි, මහෙසි සන්තිමුත්තමං।
gae:යං විදිත්වා සතො චරං, තරෙ ලොකෙ විසත්තිකං”॥
gax:1074:“යං කිඤ්චි සම්පජානාසි, (ධොතකාති භගවා)
gax:උද්ධං අධො තිරියඤ්චාපි මජ්ඣෙ।
gae:එතං විදිත්වා සඞ්ගොති ලොකෙ, භවාභවාය මාකාසි තණ්හ”න්ති॥
cen:ධොතකමාණවපුච්ඡා පඤ්චමී නිට්ඨිතා।
sub:6:උපසීවමාණවපුච්ඡා
gax:1075:“එකො <pb T=.538/> අහං සක්ක මහන්තමොඝං, (ඉච්චායස්මා උපසීවො)
gax:අනිස්සිතො නො විසහාමි තාරිතුං।
gae:ආරම්මණං බ්රූහි සමන්තචක්ඛු, යං නිස්සිතො ඔඝමිමං තරෙය්යං”॥
gax:1076:“ආකිඤ්චඤ්ඤං <pb M=.440/> පෙක්ඛමානො සතිමා, (උපසීවාති භගවා)
gax:නත්ථීති නිස්සාය තරස්සු ඔඝං।
gae:කාමෙ <pb P=.206/> පහාය විරතො කථාහි, තණ්හක්ඛයං නත්තමහාභිපස්ස” <n>රත්තමහාභිපස්ස (ස්යා॰), රත්තමහං විපස්ස (ක॰)</n>॥
gax:1077:“සබ්බෙසු <pb V=.237/> කාමෙසු යො වීතරාගො, (ඉච්චායස්මා උපසීවො)
gax:ආකිඤ්චඤ්ඤං නිස්සිතො හිත්වා මඤ්ඤං।
gae:සඤ්ඤාවිමොක්ඛෙ පරමෙ විමුත්තො <n>ධිමුත්තො (ක॰)</n>, තිට්ඨෙ නු සො තත්ථ අනානුයායී” <n>අනානුවායී (ස්යා॰ ක॰)</n>॥
gax:1078:“සබ්බෙසු කාමෙසු යො වීතරාගො, (උපසීවාති භගවා)
gax:ආකිඤ්චඤ්ඤං නිස්සිතො හිත්වා මඤ්ඤං।
gae:සඤ්ඤාවිමොක්ඛෙ පරමෙ විමුත්තො, තිට්ඨෙය්ය සො තත්ථ අනානුයායී”॥
gax:1079:“තිට්ඨෙ චෙ සො තත්ථ අනානුයායී, පූගම්පි <pb T=.539/> වස්සානං සමන්තචක්ඛු।
gae:තත්ථෙව සො සීතිසියා විමුත්තො, චවෙථ විඤ්ඤාණං තථාවිධස්ස”॥
gax:1080:“අච්චී යථා වාතවෙගෙන ඛිත්තා <n>ඛිත්තං (ස්යා॰), ඛිත්තො (පී॰)</n>, (උපසීවාති භගවා)
gax:අත්ථං පලෙති න උපෙති සඞ්ඛං।
gae:එවං <pb P=.207/> මුනී නාමකායා විමුත්තො, අත්ථං පලෙති න උපෙති සඞ්ඛං”॥
gax:1081:“අත්ථඞ්ගතො සො උද වා සො නත්ථි, උදාහු වෙ සස්සතියා අරොගො।
gae:තං මෙ මුනී සාධු වියාකරොහි, තථා හි තෙ විදිතො එස ධම්මො”॥
gax:1082:“අත්ථඞ්ගතස්ස <pb M=.441/> න පමාණමත්ථි, (උපසීවාති භගවා)
gax:යෙන නං වජ්ජුං තං තස්ස නත්ථි।
gae:සබ්බෙසු ධම්මෙසු සමොහතෙසු, සමූහතා වාදපථාපි සබ්බෙ”ති॥
cen:උපසීවමාණවපුච්ඡා ඡට්ඨී නිට්ඨිතා।
sub:7:නන්දමාණවපුච්ඡා
gax:1083:“සන්ති <pb V=.238/> ලොකෙ මුනයො, (ඉච්චායස්මා නන්දො)
gax:ජනා වදන්ති තයිදං කථංසු।
gae:ඤාණූපපන්නං <pb T=.540/> නො මුනිං <n>මුනි නො (ස්යා॰ ක॰)</n> වදන්ති, උදාහු වෙ ජීවිතෙනූපපන්නං”॥
gax:1084:“න දිට්ඨියා න සුතියා න ඤාණෙන, (න සීලබ්බතෙන) <n>( ) නත්ථි සී॰-පී පොත්ථකෙසු</n>
gax:මුනීධ නන්ද කුසලා වදන්ති।
gae:විසෙනිකත්වා <pb P=.208/> අනීඝා නිරාසා, චරන්ති යෙ තෙ මුනයොති බ්රූමි”॥
gax:1085:“යෙ කෙචිමෙ සමණබ්රාහ්මණාසෙ, (ඉච්චායස්මා නන්දො)
gax:දිට්ඨස්සුතෙනාපි <n>දිට්ඨෙන සුතෙනාපි (සී॰), දිට්ඨෙ සුතෙනාපි (ස්යා॰ පී॰ ක॰)</n> වදන්ති සුද්ධිං।
gax:සීලබ්බතෙනාපි වදන්ති සුද්ධිං, අනෙකරූපෙන වදන්ති සුද්ධිං।
gax:කච්චිස්සු තෙ භගවා තත්ථ යතා චරන්තා, අතාරු ජාතිඤ්ච ජරඤ්ච මාරිස।
gae:පුච්ඡාමි තං භගවා බ්රූහි මෙ තං”॥
gax:1086:“යෙ <pb M=.442/> කෙචිමෙ සමණබ්රාහ්මණාසෙ, (නන්දාති භගවා)
gax:දිට්ඨස්සුතෙනාපි වදන්ති සුද්ධිං।
gax:සීලබ්බතෙනාපි වදන්ති සුද්ධිං, අනෙකරූපෙන වදන්ති සුද්ධිං।
gae:කිඤ්චාපි තෙ තත්ථ යතා චරන්ති, නාරිංසු ජාතිජරන්ති බ්රූමි”॥
gax:1087:“යෙ <pb T=.541/> කෙචිමෙ සමණබ්රාහ්මණාසෙ, (ඉච්චායස්මා නන්දො)
gax:දිට්ඨස්සුතෙනාපි වදන්ති සුද්ධිං।
gax:සීලබ්බතෙනාපි වදන්ති සුද්ධිං, අනෙකරූපෙන වදන්ති සුද්ධිං।
gax:තෙ චෙ මුනි <n>සචෙ මුනි (සී॰)</n> බ්රූසි අනොඝතිණ්ණෙ, අථ <pb P=.209/> කො චරහි දෙවමනුස්සලොකෙ।
gae:අතාරි ජාතිඤ්ච ජරඤ්ච මාරිස, පුච්ඡාමි තං භගවා බ්රූහි මෙ තං”॥
gax:1088:“නාහං සබ්බෙ සමණබ්රාහ්මණාසෙ, (නන්දාති භගවා)
gax:ජාතිජරාය නිවුතාති බ්රූමි।
gax:යෙ <pb V=.239/> සීධ දිට්ඨංව සුතං මුතං වා, සීලබ්බතං වාපි පහාය සබ්බං।
gax:අනෙකරූපම්පි පහාය සබ්බං, තණ්හං පරිඤ්ඤාය අනාසවාසෙ।
gae:තෙ වෙ නරා ඔඝතිණ්ණාති බ්රූමි”॥
gax:1089:“එතාභිනන්දාමි වචො මහෙසිනො, සුකිත්තිතං ගොතමනූපධීකං।
gax:යෙ සීධ දිට්ඨං ව සුතං මුතං වා, සීලබ්බතං වාපි පහාය සබ්බං।
gax:අනෙකරූපම්පි <pb T=.542/> පහාය සබ්බං, තණ්හං පරිඤ්ඤාය අනාසවාසෙ।
gae:අහම්පි තෙ ඔඝතිණ්ණාති බ්රූමී”ති॥
cen:නන්දමාණවපුච්ඡා සත්තමා නිට්ඨිතා।
sub:8:හෙමකමාණවපුච්ඡා
gax:1090:“යෙ <pb M=.443/> මෙ පුබ්බෙ වියාකංසු, (ඉච්චායස්මා හෙමකො)
gax:හුරං <pb P=.210/> ගොතමසාසනා।
gax:ඉච්චාසි ඉති භවිස්සති, සබ්බං තං ඉතිහීතිහං।
gae:සබ්බං තං තක්කවඩ්ඪනං, නාහං තත්ථ අභිරමිං॥
gax:1091:“ත්වඤ්ච මෙ ධම්මමක්ඛාහි, තණ්හානිග්ඝාතනං මුනි।
gae:යං විදිත්වා සතො චරං, තරෙ ලොකෙ විසත්තිකං”॥
gax:1092:“ඉධ දිට්ඨසුතමුතවිඤ්ඤාතෙසු, පියරූපෙසු හෙමක।
gae:ඡන්දරාගවිනොදනං, නිබ්බානපදමච්චුතං॥
gax:1093:“එතදඤ්ඤාය යෙ සතා, දිට්ඨධම්මාභිනිබ්බුතා।
gae:උපසන්තා ච තෙ සදා, තිණ්ණා ලොකෙ විසත්තික”න්ති॥
cen:හෙමකමාණවපුච්ඡා අට්ඨමා නිට්ඨිතා।
sub:9:තොදෙය්යමාණවපුච්ඡා
gax:1094:“යස්මිං <pb V=.240/> <pb T=.543/> කාමා න වසන්ති, (ඉච්චායස්මා තොදෙය්යො)
gax:තණ්හා යස්ස න විජ්ජති।
gae:කථංකථා ච යො තිණ්ණො, විමොක්ඛො තස්ස කීදිසො”॥
gax:1095:“යස්මිං <pb P=.211/> කාමා න වසන්ති, (තොදෙය්යාති භගවා)
gax:තණ්හා යස්ස න විජ්ජති।
gae:කථංකථා ච යො තිණ්ණො, විමොක්ඛො තස්ස නාපරො”॥
gax:1096:“නිරාසසො සො උද ආසසානො, පඤ්ඤාණවා සො උද පඤ්ඤකප්පී।
gae:මුනිං අහං සක්ක යථා විජඤ්ඤං, තං මෙ වියාචික්ඛ සමන්තචක්ඛු”॥
gax:1097:“නිරාසසො <pb M=.444/> සො න ච ආසසානො, පඤ්ඤාණවා සො න ච පඤ්ඤකප්පී।
gae:එවම්පි තොදෙය්ය මුනිං විජාන, අකිඤ්චනං කාමභවෙ අසත්ත”න්ති॥
cen:තොදෙය්යමාණවපුච්ඡා නවමා නිට්ඨිතා।
sub:10:කප්පමාණවපුච්ඡා
gax:1098:“මජ්ඣෙ <pb T=.544/> සරස්මිං තිට්ඨතං, (ඉච්චායස්මා කප්පො)
gax:ඔඝෙ ජාතෙ මහබ්භයෙ।
gax:ජරාමච්චුපරෙතානං, දීපං පබ්රූහි මාරිස।
gae:ත්වඤ්ච මෙ දීපමක්ඛාහි, යථායිදං නාපරං සියා”॥
gax:1099:“මජ්ඣෙ <pb V=.241/> <pb P=.212/> සරස්මිං තිට්ඨතං, (කප්පාති භගවා)
gax:ඔඝෙ ජාතෙ මහබ්භයෙ।
gae:ජරාමච්චුපරෙතානං, දීපං පබ්රූමි කප්ප තෙ॥
gax:1100:“අකිඤ්චනං අනාදානං, එතං දීපං අනාපරං।
gae:නිබ්බානං ඉති <n>නිබ්බානමීති (සී॰)</n> නං බ්රූමි, ජරාමච්චුපරික්ඛයං॥
gax:1101:“එතදඤ්ඤාය යෙ සතා, දිට්ඨධම්මාභිනිබ්බුතා।
gae:න තෙ මාරවසානුගා, න තෙ මාරස්ස පද්ධගූ”ති <n>පට්ඨගූති (ස්යා॰ ක॰)</n>॥
cen:කප්පමාණවපුච්ඡා දසමා නිට්ඨිතා।
sub:11:ජතුකණ්ණිමාණවපුච්ඡා
gax:1102:“සුත්වානහං වීරමකාමකාමිං, (ඉච්චායස්මා ජතුකණ්ණි)
gax:ඔඝාතිගං පුට්ඨුමකාමමාගමං।
gae:සන්තිපදං බ්රූහි සහජනෙත්ත, යථාතච්ඡං <pb T=.545/> භගවා බ්රූහි මෙ තං॥
gax:1103:“භගවා <pb M=.445/> හි කාමෙ අභිභුය්ය ඉරියති, ආදිච්චොව පථවිං තෙජී තෙජසා।
gax:පරිත්තපඤ්ඤස්ස මෙ භූරිපඤ්ඤ, ආචික්ඛ ධම්මං යමහං විජඤ්ඤං।
gae:ජාතිජරාය ඉධ විප්පහානං”॥
gax:1104:“කාමෙසු <pb P=.213/> විනය ගෙධං, (ජතුකණ්ණීති භගවා) නෙක්ඛම්මං දට්ඨු ඛෙමතො।
gae:උග්ගහීතං නිරත්තං වා, මා තෙ විජ්ජිත්ථ කිඤ්චනං॥
gax:1105:“යං පුබ්බෙ තං විසොසෙහි, පච්ඡා තෙ මාහු කිඤ්චනං।
gae:මජ්ඣෙ චෙ නො ගහෙස්සසි, උපසන්තො චරිස්සසි॥
gax:1106:“සබ්බසො <pb V=.242/> නාමරූපස්මිං, වීතගෙධස්ස බ්රාහ්මණ।
gae:ආසවාස්ස න විජ්ජන්ති, යෙහි මච්චුවසං වජෙ”ති॥
cen:ජතුකණ්ණිමාණවපුච්ඡා එකාදසමා නිට්ඨිතා।
sub:12:භද්රාවුධමාණවපුච්ඡා
gax:1107:“ඔකඤ්ජහං තණ්හච්ඡිදං අනෙජං, (ඉච්චායස්මා භද්රාවුධො)
gax:නන්දිඤ්ජහං ඔඝතිණ්ණං විමුත්තං।
gae:කප්පඤ්ජහං අභියාචෙ සුමෙධං, සුත්වාන <pb T=.546/> නාගස්ස අපනමිස්සන්ති ඉතො॥
gax:1108:“නානාජනා ජනපදෙහි සඞ්ගතා, තව වීර වාක්යං අභිකඞ්ඛමානා।
gae:තෙසං තුවං සාධු වියාකරොහි, තථා හි තෙ විදිතො එස ධම්මො”॥
gax:1109:“ආදානතණ්හං විනයෙථ සබ්බං, (භද්රාවුධාති භගවා)
gax:උද්ධං අධො තිරියඤ්චාපි මජ්ඣෙ।
gae:යං <pb P=.214/> යඤ්හි ලොකස්මිමුපාදියන්ති, තෙනෙව මාරො අන්වෙති ජන්තුං॥
gax:1110:“තස්මා <pb M=.446/> පජානං න උපාදියෙථ, භික්ඛු සතො කිඤ්චනං සබ්බලොකෙ।
gae:ආදානසත්තෙ ඉති පෙක්ඛමානො, පජං ඉමං මච්චුධෙය්යෙ විසත්ත”න්ති॥
cen:භද්රාවුධමාණවපුච්ඡා ද්වාදසමා නිට්ඨිතා।
sub:13:උදයමාණවපුච්ඡා
gax:1111:“ඣායිං <pb V=.243/> විරජමාසීනං, (ඉච්චායස්මා උදයො) කතකිච්චං අනාසවං।
gax:පාරගුං සබ්බධම්මානං, අත්ථි පඤ්හෙන ආගමං।
gae:අඤ්ඤාවිමොක්ඛං පබ්රූහි, අවිජ්ජාය පභෙදනං”॥
gax:1112:“පහානං <pb T=.547/> කාමච්ඡන්දානං, (උදයාති භගවා) දොමනස්සාන චූභයං।
gae:ථිනස්ස ච පනූදනං, කුක්කුච්චානං නිවාරණං॥
gax:1113:“උපෙක්ඛාසතිසංසුද්ධං, ධම්මතක්කපුරෙජවං।
gae:අඤ්ඤාවිමොක්ඛං පබ්රූමි, අවිජ්ජාය පභෙදනං”॥
gax:1114:“කිංසු <pb P=.215/> සංයොජනො ලොකො, කිංසු තස්ස විචාරණං।
gae:කිස්සස්ස විප්පහානෙන, නිබ්බානං ඉති වුච්චති”॥
gax:1115:“නන්දිසංයොජනො ලොකො, විතක්කස්ස විචාරණං।
gae:තණ්හාය විප්පහානෙන, නිබ්බානං ඉති වුච්චති”॥
gax:1116:“කථං සතස්ස චරතො, විඤ්ඤාණං උපරුජ්ඣති।
gae:භගවන්තං පුට්ඨුමාගම්ම, තං සුණොම වචො තව”॥
gax:1117:“අජ්ඣත්තඤ්ච බහිද්ධා ච, වෙදනං නාභිනන්දතො।
gae:එවං සතස්ස චරතො, විඤ්ඤාණං උපරුජ්ඣතී”ති॥
cen:උදයමාණවපුච්ඡා තෙරසමා නිට්ඨිතා।
sub:14:පොසාලමාණවපුච්ඡා
gax:1118:“යො <pb M=.447/> <pb V=.244/> අතීතං ආදිසති, (ඉච්චායස්මා පොසාලො) අනෙජො ඡින්නසංසයො।
gae:පාරගුං සබ්බධම්මානං, අත්ථි පඤ්හෙන ආගමං॥
gax:1119:“විභූතරූපසඤ්ඤිස්ස <pb T=.548/>, සබ්බකායප්පහායිනො।
gax:අජ්ඣත්තඤ්ච බහිද්ධා ච, නත්ථි කිඤ්චීති පස්සතො।
gae:ඤාණං සක්කානුපුච්ඡාමි, කථං නෙය්යො තථාවිධො”॥
gax:1120:“විඤ්ඤාණට්ඨිතියො <pb P=.216/> සබ්බා, (පොසාලාති භගවා) අභිජානං තථාගතො।
gae:තිට්ඨන්තමෙනං ජානාති, විමුත්තං තප්පරායණං॥
gax:1121:“ආකිඤ්චඤ්ඤසම්භවං ඤත්වා, නන්දී සංයොජනං ඉති।
gax:එවමෙතං අභිඤ්ඤාය, තතො තත්ථ විපස්සති।
gae:එතං <n>එවං (ස්යා॰ ක॰)</n> ඤාණං තථං තස්ස, බ්රාහ්මණස්ස වුසීමතො”ති॥
cen:පොසාලමාණවපුච්ඡා චුද්දසමා නිට්ඨිතා।
sub:15:මොඝරාජමාණවපුච්ඡා
gax:1122:“ද්වාහං සක්කං අපුච්ඡිස්සං, (ඉච්චායස්මා මොඝරාජා)
gax:න මෙ බ්යාකාසි චක්ඛුමා।
gae:යාවතතියඤ්ච දෙවීසි, බ්යාකරොතීති මෙ සුතං॥
gax:1123:“අයං ලොකො පරො ලොකො, බ්රහ්මලොකො සදෙවකො।
gae:දිට්ඨිං තෙ නාභිජානාති, ගොතමස්ස යසස්සිනො॥
gax:1124:“එවං <pb V=.245/> <pb P=.217/> <pb T=.549/> අභික්කන්තදස්සාවිං, අත්ථි පඤ්හෙන ආගමං।
gae:කථං ලොකං අවෙක්ඛන්තං, මච්චුරාජා න පස්සති”॥
gax:1125:“සුඤ්ඤතො <pb M=.448/> ලොකං අවෙක්ඛස්සු, මොඝරාජ සදා සතො।
gax:අත්තානුදිට්ඨිං ඌහච්ච, එවං මච්චුතරො සියා।
gae:එවං ලොකං අවෙක්ඛන්තං, මච්චුරාජා න පස්සතී”ති॥
cen:මොඝරාජමාණවපුච්ඡා පන්නරසමා නිට්ඨිතා।
sub:16:පිඞ්ගියමාණවපුච්ඡා
gax:1126:“ජිණ්ණොහමස්මි අබලො වීතවණ්ණො, (ඉච්චායස්මා පිඞ්ගියො)
gax:නෙත්තා න සුද්ධා සවනං න ඵාසු।
gax:මාහං නස්සං මොමුහො අන්තරාව
gax:ආචික්ඛ ධම්මං යමහං විජඤ්ඤං।
gae:ජාතිජරාය ඉධ විප්පහානං”॥
gax:1127:“දිස්වාන රූපෙසු විහඤ්ඤමානෙ, (පිඞ්ගියාති භගවා)
gax:රුප්පන්ති රූපෙසු ජනා පමත්තා।
gax:තස්මා තුවං පිඞ්ගිය අප්පමත්තො,
gae:ජහස්සු රූපං අපුනබ්භවාය”॥
gax:1128:“දිසා චතස්සො විදිසා චතස්සො, උද්ධං <pb T=.550/> අධො දස දිසා ඉමායො।
gax:න <pb P=.218/> තුය්හං අදිට්ඨං අසුතං අමුතං <n>අසුතං අමුතං වා (සී॰), අසුතාමුතං වා (ස්යා॰), අසුතං’මුතං වා (පී॰)</n>, අථො අවිඤ්ඤාතං කිඤ්චනමත්ථි <n>කිඤ්චි මත්ථි (ස්යා॰), කිඤ්චි නත්ථි (පී॰), කිඤ්චිනමත්ථි (ක॰)</n> ලොකෙ।
gae:ආචික්ඛ ධම්මං යමහං විජඤ්ඤං, ජාතිජරාය ඉධ විප්පහානං”॥
gax:1129:“තණ්හාධිපන්නෙ <pb V=.246/> මනුජෙ පෙක්ඛමානො, (පිඞ්ගියාති භගවා)
gax:සන්තාපජාතෙ ජරසා පරෙතෙ।
gae:තස්මා තුවං පිඞ්ගිය අප්පමත්තො, ජහස්සු තණ්හං අපුනබ්භවායා”ති॥
cen:පිඞ්ගියමාණවපුච්ඡා සොළසමා නිට්ඨිතා।
sub:පාරායනත්ථුතිගාථා
bod:ඉදමවොච <pb M=.449/> භගවා මගධෙසු විහරන්තො පාසාණකෙ චෙතියෙ, පරිචාරකසොළසානං <n>පරිචාරකසොළසන්නං (ස්යා॰ ක॰)</n> බ්රාහ්මණානං අජ්ඣිට්ඨො පුට්ඨො පුට්ඨො පඤ්හං <n>පඤ්හෙ (සී॰ පී॰)</n> බ්යාකාසි। එකමෙකස්ස චෙපි පඤ්හස්ස අත්ථමඤ්ඤාය ධම්මමඤ්ඤාය ධම්මානුධම්මං පටිපජ්ජෙය්ය, ගච්ඡෙය්යෙව ජරාමරණස්ස පාරං। පාරඞ්ගමනීයා ඉමෙ ධම්මාති, තස්මා ඉමස්ස ධම්මපරියායස්ස පාරායනන්තෙව <n>පාරායණංත්වෙව (සී॰ අට්ඨ॰)</n> අධිවචනං।
gax:1130:අජිතො තිස්සමෙත්තෙය්යො, පුණ්ණකො අථ මෙත්තගූ।
gae:ධොතකො උපසීවො ච, නන්දො ච අථ හෙමකො॥
gax:1131:තොදෙය්ය-කප්පා <pb P=.219/> දුභයො, ජතුකණ්ණී ච පණ්ඩිතො।
gax:භද්රාවුධො උදයො ච, පොසාලො චාපි බ්රාහ්මණො।
gae:මොඝරාජා <pb T=.551/> ච මෙධාවී, පිඞ්ගියො ච මහාඉසි॥
gax:1132:එතෙ බුද්ධං උපාගච්ඡුං, සම්පන්නචරණං ඉසිං।
gae:පුච්ඡන්තා නිපුණෙ පඤ්හෙ, බුද්ධසෙට්ඨං උපාගමුං॥
gax:1133:තෙසං බුද්ධො පබ්යාකාසි, පඤ්හෙ පුට්ඨො යථාතථං।
gae:පඤ්හානං වෙය්යාකරණෙන, තොසෙසි බ්රාහ්මණෙ මුනි॥
gax:1134:තෙ තොසිතා චක්ඛුමතා, බුද්ධෙනාදිච්චබන්ධුනා।
gae:බ්රහ්මචරියමචරිංසු, වරපඤ්ඤස්ස සන්තිකෙ॥
gax:1135:එකමෙකස්ස <pb V=.247/> පඤ්හස්ස, යථා බුද්ධෙන දෙසිතං।
gae:තථා යො පටිපජ්ජෙය්ය, ගච්ඡෙ පාරං අපාරතො॥
gax:1136:අපාරා පාරං ගච්ඡෙය්ය, භාවෙන්තො මග්ගමුත්තමං।
gae:මග්ගො සො පාරං ගමනාය, තස්මා පාරායනං ඉති॥
sub:පාරායනානුගීතිගාථා
gax:1137:“පාරායනමනුගායිස්සං, (ඉච්චායස්මා පිඞ්ගියො)
gax:යථාද්දක්ඛි තථාක්ඛාසි, විමලො භූරිමෙධසො।
gae:නික්කාමො නිබ්බනො <n>නිබ්බුතො (ස්යා॰)</n> නාගො, කිස්ස හෙතු මුසා භණෙ॥
gax:1138:“පහීනමලමොහස්ස <pb M=.450/> <pb P=.220/>, මානමක්ඛප්පහායිනො।
gae:හන්දාහං කිත්තයිස්සාමි, ගිරං වණ්ණූපසඤ්හිතං॥
gax:1139:“තමොනුදො බුද්ධො සමන්තචක්ඛු, ලොකන්තගූ සබ්බභවාතිවත්තො।
gae:අනාසවො සබ්බදුක්ඛපහීනො, සච්චව්හයො <pb T=.552/> බ්රහ්මෙ උපාසිතො මෙ॥
gax:1140:“දිජො යථා කුබ්බනකං පහාය, බහුප්ඵලං කානනමාවසෙය්ය।
gae:එවං පහං අප්පදස්සෙ පහාය, මහොදධිං හංසොරිව අජ්ඣපත්තො॥
gax:1141:“යෙමෙ පුබ්බෙ වියාකංසු, හුරං ගොතමසාසනා।
gax:ඉච්චාසි ඉති භවිස්සති।
gae:සබ්බං තං ඉතිහිතිහං, සබ්බං තං තක්කවඩ්ඪනං॥
gax:1142:“එකො තමනුදාසිනො, ජුතිමා සො පභඞ්කරො।
gae:ගොතමො භූරිපඤ්ඤාණො, ගොතමො භූරිමෙධසො॥
gax:1143:“යො <pb P=.221/> මෙ ධම්මමදෙසෙසි, සන්දිට්ඨිකමකාලිකං।
gae:තණ්හක්ඛයමනීතිකං <pb T=.553/>, යස්ස නත්ථි උපමා ක්වචි”॥
gax:1144:“කිංනු <pb V=.248/> තම්හා විප්පවසසි, මුහුත්තමපි පිඞ්ගිය।
gae:ගොතමා භූරිපඤ්ඤාණා, ගොතමා භූරිමෙධසා॥
gax:1145:“යො තෙ ධම්මමදෙසෙසි, සන්දිට්ඨිකමකාලිකං।
gae:තණ්හක්ඛයමනීතිකං, යස්ස නත්ථි උපමා ක්වචි”॥
gax:1146:“නාහං තම්හා විප්පවසාමි, මුහුත්තමපි බ්රාහ්මණ।
gae:ගොතමා භූරිපඤ්ඤාණා, ගොතමා භූරිමෙධසා॥
gax:1147:“යො මෙ ධම්මමදෙසෙසි, සන්දිට්ඨිකමකාලිකං।
gae:තණ්හක්ඛයමනීතිකං, යස්ස නත්ථි උපමා ක්වචි॥
gax:1148:“පස්සාමි <pb M=.451/> නං මනසා චක්ඛුනාව, රත්තින්දිවං බ්රාහ්මණ අප්පමත්තො।
gae:නමස්සමානො විවසෙමි රත්තිං, තෙනෙව මඤ්ඤාමි අවිප්පවාසං॥
gax:1149:“සද්ධා ච පීති ච මනො සති ච, නාපෙන්ති මෙ ගොතමසාසනම්හා।
gae:යං යං දිසං වජති භූරිපඤ්ඤො, ස තෙන තෙනෙව නතොහමස්මි॥
gax:1150:“ජිණ්ණස්ස <pb P=.222/> මෙ දුබ්බලථාමකස්ස, තෙනෙව කායො න පලෙති තත්ථ।
gae:සංකප්පයන්තාය <n>සංකප්පයත්තාය (සී॰)</n> වජාමි නිච්චං, මනො හි මෙ බ්රාහ්මණ තෙන යුත්තො॥
gax:1151:“පඞ්කෙ සයානො පරිඵන්දමානො, දීපා දීපං උපප්ලවිං <n>උපල්ලවිං (ස්යා॰ නිද්දෙස)</n>।
gae:අථද්දසාසිං සම්බුද්ධං, ඔඝතිණ්ණමනාසවං”॥
gax:1152:“යථා අහූ වක්කලි මුත්තසද්ධො, භද්රාවුධො ආළවි ගොතමො ච।
gax:එවමෙව ත්වම්පි පමුඤ්චස්සු සද්ධං,
gae:ගමිස්සසි ත්වං පිඞ්ගිය මච්චුධෙය්යස්ස පාරං” <n>මච්චුධෙය්යපාරං (සී॰)</n>॥
gax:1153:“එස භිය්යො පසීදාමි, සුත්වාන මුනිනො වචො।
gae:විවට්ටච්ඡදො <pb T=.554/> සම්බුද්ධො, අඛිලො පටිභානවා॥
gax:1154:“අධිදෙවෙ <pb V=.249/> අභිඤ්ඤාය, සබ්බං වෙදි වරොවරං <n>පරො වරං (සී॰ ස්යා॰), පරො පරං (නිද්දෙස)</n>।
gae:පඤ්හානන්තකරො සත්ථා, කඞ්ඛීනං පටිජානතං॥
gax:1155:“අසංහීරං <pb P=.223/> අසඞ්කුප්පං, යස්ස නත්ථි උපමා ක්වචි।
gae:අද්ධා ගමිස්සාමි න මෙත්ථ කඞ්ඛා, එවං මං ධාරෙහි අධිමුත්තචිත්ත”න්ති॥
cen:පාරායනවග්ගො පඤ්චමො නිට්ඨිතො।
bod:සුත්තුද්දානං –
gax:1:උරගො <pb M=.452/> <n>ඉමා උද්දානගාථායො සී॰ පී॰ පොත්ථකෙසු න සන්ති</n> ධනියොපි ච, ඛග්ගවිසාණො කසි ච।
gax:චුන්දො භවො පුනදෙව, වසලො ච කරණීයඤ්ච।
gae:හෙමවතො අථ යක්ඛො, විජයසුත්තං මුනිසුත්තවරන්ති॥
gax:2:පඨමකට්ඨවරො වරවග්ගො, ද්වාදසසුත්තධරො සුවිභත්තො।
gae:දෙසිතො චක්ඛුමතා විමලෙන, සුය්යති වග්ගවරො උරගොති॥
gax:3:රතනාමගන්ධො හිරිමඞ්ගලනාමො, සුචිලොමකපිලො ච බ්රාහ්මණධම්මො।
gae:නාවා <n>නාථ (ක॰)</n> කිංසීලඋට්ඨහනො ච, රාහුලො <pb T=.555/> ච පුනපි වඞ්ගීසො॥
gax:4:සම්මාපරිබ්බාජනීයොපි චෙත්ථ, ධම්මිකසුත්තවරො සුවිභත්තො।
gae:චුද්දසසුත්තධරො දුතියම්හි, චූළකවග්ගවරොති තමාහු॥
gax:5:පබ්බජ්ජපධානසුභාසිතනාමො, පූරළාසො පුනදෙව මාඝො ච।
gae:සභියං කෙණියමෙව සල්ලනාමො, වාසෙට්ඨවරො කාලිකොපි ච॥
gax:6:නාලකසුත්තවරො සුවිභත්තො, තං අනුපස්සී තථා පුනදෙව।
gae:ද්වාදසසුත්තධරො තතියම්හි, සුය්යති වග්ගවරො මහානාමො॥
gax:7:කාමගුහට්ඨකදුට්ඨකනාමා <pb V=.250/>, සුද්ධවරො පරමට්ඨකනාමො।
gae:ජරා මෙත්තියවරො සුවිභත්තො, පසූරමාගණ්ඩියා පුරාභෙදො॥
gax:8:කලහවිවාදො <pb M=.453/> උභො වියුහා ච, තුවටකඅත්තදණ්ඩසාරිපුත්තා।
gae:සොළසසුත්තධරො චතුත්ථම්හි, අට්ඨකවග්ගවරොති <pb T=.556/> තමාහු॥
gax:9:මගධෙ ජනපදෙ රමණීයෙ, දෙසවරෙ කතපුඤ්ඤනිවෙසෙ।
gae:පාසාණකචෙතියවරෙ සුවිභත්තෙ, වසි භගවා ගණසෙට්ඨො॥
gax:10:උභයවාසමාගතියම්හි <n>උභයං වා පුණ්ණසමාගතං යම්හි (ස්යා॰)</n>, ද්වාදසයොජනියා පරිසාය।
gax:සොළසබ්රාහ්මණානං කිර පුට්ඨො, පුච්ඡාය සොළසපඤ්හකම්මියා।
gae:නිප්පකාසයි ධම්මමදාසි॥
gax:11:අත්ථපකාසකබ්යඤ්ජනපුණ්ණං, ධම්මමදෙසෙසි පරඛෙමජනියං <n>වරං ඛමනීයං (ක॰)</n>।
gax:ලොකහිතාය ජිනො ද්විපදග්ගො, සුත්තවරං බහුධම්මවිචිත්රං।
gae:සබ්බකිලෙසපමොචනහෙතුං, දෙසයි සුත්තවරං ද්විපදග්ගො॥
gax:12:බ්යඤ්ජනමත්ථපදං සමයුත්තං <n>බ්යඤ්ජනමත්ථපදසමයුත්තං (ස්යා॰)</n>, අක්ඛරසඤ්ඤිතඔපමගාළ්හං।
gae:ලොකවිචාරණඤාණපභග්ගං, දෙසයි සුත්තවරං ද්විපදග්ගො॥
gax:13:රාගමලෙ <pb T=.557/> අමලං විමලග්ගං, දොසමලෙ අමලං විමලග්ගං।
gax:මොහමලෙ අමලං විමලග්ගං, ලොකවිචාරණඤාණපභග්ගං।
gae:දෙසයි සුත්තවරං ද්විපදග්ගො॥
gax:14:ක්ලෙසමලෙ <pb M=.454/> අමලං විමලග්ගං, දුච්චරිතමලෙ අමලං විමලග්ගං।
gae:ලොකවිචාරණඤාණපභග්ගං, දෙසයි සුත්තවරං ද්විපදග්ගො॥
gax:15:ආසවබන්ධනයොගාකිලෙසං, නීවරණානි ච තීණි මලානි।
gae:තස්ස කිලෙසපමොචනහෙතුං, දෙසයි සුත්තවරං ද්විපදග්ගො॥
gax:16:නිම්මලසබ්බකිලෙසපනූදං, රාගවිරාගමනෙජමසොකං।
gae:සන්තපණීතසුදුද්දසධම්මං, දෙසයි <pb T=.558/> සුත්තවරං ද්විපදග්ගො॥
gax:17:රාගඤ්ච <pb V=.251/> දොසකමභඤ්ජිතසන්තං <n>දොසඤ්ච භඤ්ජිතසන්තං (ස්යා॰)</n>, යොනිචතුග්ගතිපඤ්චවිඤ්ඤාණං।
gae:තණ්හාරතච්ඡදනතාණලතාපමොක්ඛං <n>තණ්හාතලරතච්ඡෙදනතාණපමොක්ඛං (ස්යා॰)</n>, දෙසයි සුත්තවරං ද්විපදග්ගො॥
gax:18:ගම්භීරදුද්දසසණ්හනිපුණං, පණ්ඩිතවෙදනියං නිපුණත්ථං।
gae:ලොකවිචාරණඤාණපභග්ගං, දෙසයි සුත්තවරං ද්විපදග්ගො॥
gax:19:නවඞ්ගකුසුමමාලගීවෙය්යං, ඉන්ද්රියඣානවිමොක්ඛවිභත්තං।
gae:අට්ඨඞ්ගමග්ගධරං වරයානං, දෙසයි සුත්තවරං ද්විපදග්ගො॥
gax:20:සොමුපමං <pb M=.455/> විමලං පරිසුද්ධං, අණ්ණවමූපමරතනසුචිත්තං।
gae:පුප්ඵසමං රවිමූපමතෙජං, දෙසයි සුත්තවරං ද්විපදග්ගො॥
gax:21:ඛෙමසිවං සුඛසීතලසන්තං, මච්චුතතාණපරං පරමත්ථං।
gae:තස්ස සුනිබ්බුතදස්සනහෙතුං, දෙසයි සුත්තවරං ද්විපදග්ගොති॥
cen:සුත්තනිපාතපාළි නිට්ඨිතා।
