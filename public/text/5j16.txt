cha:16:සහසෙය්යවිනිච්ඡයකථා
bod:79:එවං <pb M=1.172/> භූතගාමවිනිච්ඡයං කථෙත්වා ඉදානි සහසෙය්යවිනිච්ඡයං කථෙතුං <b>“දුවිධං සහසෙය්යක”</b>න්තිආදිමාහ। තත්ථ ද්වෙ විධා පකාරා යස්ස සහසෙය්යකස්ස තං <b>දුවිධං,</b> සහ සයනං, සහ වා සයති එත්ථාති සහසෙය්යා, සහසෙය්යා එව <b>සහසෙය්යකං</b> සකත්ථෙ ක-පච්චයවසෙන। තං පන අනුපසම්පන්නෙනසහසෙය්යාමාතුගාමෙනසහසෙය්යාවසෙන දුවිධං। තෙනාහ “දුවිධං සහසෙය්යක”න්ති। <b>දිරත්තතිරත්ත</b>න්ති එත්ථ වචනසිලිට්ඨතාමත්තෙන දිරත්තග්ගහණං කතන්ති වෙදිතබ්බං। තිරත්තඤ්හි සහවාසෙ ලබ්භමානෙ දිරත්තෙ වත්තබ්බමෙව නත්ථීති දිරත්තග්ගහණං විසුං න පයොජෙති। තෙනෙවාහ “උත්තරිදිරත්තතිරත්තන්ති භගවා සාමණෙරානං සඞ්ගහකරණත්ථාය තිරත්තපරිහාරං අදාසී”ති। නිරන්තරං තිරත්තග්ගහණත්ථං වා දිරත්තග්ගහණං කතං। කෙවලඤ්හි “තිරත්ත”න්ති වුත්තෙ අඤ්ඤත්ථ වාසෙන අන්තරිකම්පි තිරත්තං ගණ්හෙය්ය। දිරත්තවිසිට්ඨං පන තිරත්තං වුච්චමානං තෙන අනන්තරිකමෙව තිරත්තං දීපෙති। විමතිවිනොදනියම්පි (වි॰ වි॰ ටී॰ පාචිත්තිය 2.50-51) “දිරත්තග්ගහණං වචනාලඞ්කාරත්ථං। නිරන්තරං තිස්සොව රත්තියො සයිත්වා චතුත්ථදිවසාදීසු සයන්තස්සෙව ආපත්ති, න එකන්තරිකාදිවසෙන සයන්තස්සාති දස්සනත්ථම්පීති දට්ඨබ්බ”න්ති වුත්තං। <b>සහසෙය්යං</b> එකතො සෙය්යං। <b>සෙය්ය</b>න්ති චෙත්ථ කායප්පසාරණසඞ්ඛාතං සයනම්පි වුච්චති, යස්මිං සෙනාසනෙ සයන්ති, තම්පි, තස්මා <b>සෙය්යං කප්පෙය්යා</b>ති එත්ථ සෙනාසනසඞ්ඛාතං සෙය්යං පවිසිත්වා කායප්පසාරණසඞ්ඛාතං සෙය්යං කප්පෙය්ය සම්පාදෙය්යාති අත්ථො। <b>දියඩ්ඪහත්ථුබ්බෙධෙනා</b>ති එත්ථ දියඩ්ඪහත්ථො වඩ්ඪකිහත්ථෙන ගහෙතබ්බො। <b>පඤ්චහි ඡදනෙහී</b>ති ඉට්ඨකාසිලාසුධාතිණපණ්ණසඞ්ඛාතෙහි පඤ්චහි ඡදනෙහි। <b>වාචුග්ගතවසෙනා</b>ති පගුණවසෙන।
bod:<b>එකූපචාරො</b>ති <pb M=1.173/> <pb V=1.132/> වළඤ්ජනද්වාරස්ස එකත්තං සන්ධාය වුත්තං। විමතිවිනොදනියං (වි॰ වි॰ ටී॰ පාචිත්තිය 2.50-51) පන <b>“එකූපචාරො</b> එකෙන මග්ගෙන පවිසිත්වා අබ්භොකාසං අනොක්කමිත්වා සබ්බත්ථ අනුපරිගමනයොග්ගො, එතං බහුද්වාරම්පි එකූපචාරොව। යත්ථ පන කුට්ටාදීහි රුන්ධිත්වා විසුං ද්වාරං යොජෙන්ති, නානූපචාරො හොති। සචෙ පන රුන්ධති එව, විසුං ද්වාරං න යොජෙන්ති, එතම්පි එකූපචාරමෙව මත්තිකාදීහි පිහිතද්වාරො විය ගබ්භොති ගහෙතබ්බං। අඤ්ඤථා ගබ්භෙ පවිසිත්වා පමුඛාදීසු නිපන්නානුපසම්පන්නෙහි සහසෙය්යාපරිමුත්තියා ගබ්භද්වාරං මත්තිකාදීහි පිදහාපෙත්වා උට්ඨිතෙ අරුණෙ විවරාපෙන්තස්සපි අනාපත්ති භවෙය්යා”ති වුත්තං। චතුසාලං එකූපචාරං හොතීති සම්බන්ධො। <b>තෙසං පයොගෙ පයොගෙ භික්ඛුස්ස ආපත්තී</b>ති එත්ථ කෙචි “අනුට්ඨහනෙන අකිරියසමුට්ඨානා ආපත්ති වුත්තා, තස්මිං ඛණෙ නිද්දායන්තස්ස කිරියාභාවා। ඉදඤ්හි සික්ඛාපදං සියා කිරියාය, සියා අකිරියාය සමුට්ඨාති। කිරියාය සමුට්ඨානතා චස්ස තබ්බහුලවසෙන වුත්තා”ති වදන්ති। “යථා චෙතං, එවං දිවාසයනම්පි। අනුට්ඨහනෙන, හි ද්වාරාසංවරණෙන චෙතං අකිරියසමුට්ඨානම්පි හොතී”ති වදන්ති, ඉදඤ්ච යුත්තං විය දිස්සති, වීමංසිත්වා ගහෙතබ්බං।
bod:80:<b>උපරිමතලෙන සද්ධිං අසම්බද්ධභිත්තිකස්සා</b>ති ඉදං සම්බද්ධභිත්තිකෙ වත්තබ්බමෙව නත්ථීති දස්සනත්ථං වුත්තං। උපරිමතලෙ සයිතස්ස සඞ්කා එව නත්ථීති <b>“හෙට්ඨාපාසාදෙ”</b>තිආදි වුත්තං। <b>නානූපචාරෙ</b>ති යත්ථ බහි නිස්සෙණිං කත්වා උපරිමතලං ආරොහන්ති, තාදිසං සන්ධාය වුත්තං <b>“උපරිමතලෙපී”</b>ති। ආකාසඞ්ගණෙ නිපජ්ජන්තස්ස ආපත්තිඅභාවතො <b>“ඡදනබ්භන්තරෙ”</b>ති වුත්තං। <b>සභාසඞ්ඛෙපෙනා</b>ති සභාකාරෙන। <b>අඩ්ඪකුට්ටකෙ සෙනාසනෙ</b>ති එත්ථ “අඩ්ඪකුට්ටකං නාම යත්ථ උපඩ්ඪං මුඤ්චිත්වා තීසු පස්සෙසු භිත්තියො බද්ධා හොන්ති <pb M=1.174/>, යත්ථ වා එකස්මිං පස්සෙ භිත්තිං උට්ඨාපෙත්වා උභොසු පස්සෙසු උපඩ්ඪං උපඩ්ඪං කත්වා භිත්තියො උට්ඨාපෙන්ති, තාදිසං සෙනාසන”න්ති තීසුපි ගණ්ඨිපදෙසු වුත්තං, ගණ්ඨිපදෙ පන “අඩ්ඪකුට්ටකෙති ඡදනං අඩ්ඪෙන අසම්පත්තකුට්ටකෙ”ති වුත්තං, තම්පි නො න යුත්තං। විමතිවිනොදනියං පන <b>“සභාසඞ්ඛෙපෙනා</b>ති වුත්තස්සෙව <b>අඩ්ඪකුට්ටකෙ</b>ති ඉමිනා සණ්ඨානං දස්සෙති। යත්ථ තීසු, ද්වීසු වා පස්සෙසු භිත්තියො බද්ධා, ඡදනං වා අසම්පත්තා අඩ්ඪභිත්ති, ඉදං අඩ්ඪකුට්ටකං නාමා”ති වුත්තං। <b>වාළසඞ්ඝාටො</b> නාම පරික්ඛෙපස්ස අන්තො ථම්භාදීනං උපරි වාළරූපෙහි කතසඞ්ඝාටො।
bod:<b>පරික්ඛෙපස්ස බහි ගතෙ</b>ති එත්ථ යත්ථ යස්මිං පස්සෙ පරික්ඛෙපො නත්ථි, තත්ථාපි පරික්ඛෙපාරහපදෙසතො <pb V=1.133/> බහි ගතෙ අනාපත්තියෙවාති දට්ඨබ්බං। විමතිවිනොදනියං (වි॰ වි॰ ටී॰ පාචිත්තිය 2.50-51) පන <b>“පරික්ඛෙපස්ස බහි ගතෙ</b>ති එත්ථ යස්මිං පස්සෙ පරික්ඛෙපො නත්ථි, තත්ථ සචෙ භූමිතො වත්ථු උච්චං හොති, උභතො උච්චවත්ථුතො හෙට්ඨා භූමියං නිබ්බකොසබ්භන්තරෙපි අනාපත්ති එව තත්ථ සෙනාසනවොහාරාභාවතො। අථ වත්ථු නීචං භූමිසමමෙව සෙනාසනස්ස හෙට්ඨිමතලෙ තිට්ඨති, තත්ථ පරික්ඛෙපරහිතදිසාය නිබ්බකොසබ්භන්තරෙ සබ්බත්ථ ආපත්ති හොති, පරිච්ඡෙදාභාවතො පරික්ඛෙපස්ස බහි එව අනාපත්තීති දට්ඨබ්බ”න්ති වුත්තං। <b>අපරිච්ඡින්නගබ්භූපචාරෙ</b>ති එත්ථ මජ්ඣෙ විවටඞ්ගණවන්තාසු මහාචතුසාලාසු යථා ආකාසඞ්ගණං අනොතරිත්වා පමුඛෙනෙව ගන්ත්වා සබ්බගබ්භෙ පවිසිතුං න සක්කා හොති, එවං එකෙකගබ්භස්ස ද්වීසු පස්සෙසු කුට්ටං නීහරිත්වා කතං <b>පරිච්ඡින්නගබ්භූපචාරං</b> නාම, ඉදං පන තාදිසං න හොතීති “අපරිච්ඡින්නගබ්භූපචාරෙ”ති වුත්තං। <b>සබ්බගබ්භෙපි පවිසන්තී</b>ති ගබ්භූපචාරස්ස අපරිච්ඡින්නත්තා ආකාසඞ්ගණං අනොතරිත්වාපි <pb M=1.175/> පමුඛෙනෙව ගන්ත්වා තං තං ගබ්භං පවිසන්ති। අථ කුතො තස්ස පරික්ඛෙපොයෙව සබ්බපරිච්ඡින්නත්තාති වුත්තන්ති ආහ <b>“ගබ්භපරික්ඛෙපොයෙව හිස්ස පරික්ඛෙපො”</b>ති, ඉදඤ්ච සමන්තා ගබ්භභිත්තියො සන්ධාය වුත්තං। චතුසාලවසෙන හි සන්නිවිට්ඨෙ සෙනාසනෙ ගබ්භපමුඛං විසුං අපරික්ඛිත්තම්පි සමන්තා ඨිතං ගබ්භභිත්තීනං වසෙන පරික්ඛිත්තං නාම හොති।
bod:81:එකදිසාය උජුකමෙව දීඝං කත්වා සන්නිවෙසිතො පාසාදො <b>එකසාලසන්නිවෙසො</b>। ද්වීසු තීසු චතූසු වා දිසාසු සිඞ්ඝාටකසණ්ඨානාදිවසෙන කතා <b>ද්විසාලාදිසන්නිවෙසා</b> වෙදිතබ්බා। සාලප්පභෙදදීපනමෙව චෙත්ථ පුරිමතො විසෙසොති। <b>අට්ඨ පාචිත්තියානී</b>ති උපඩ්ඪච්ඡන්නං උපඩ්ඪපරිච්ඡන්නං සෙනාසනං දුක්කටවත්ථුස්ස ආදිං කත්වා පාළියං දස්සිතත්තා තතො අධිකං සබ්බච්ඡන්නඋපඩ්ඪපරිච්ඡන්නාදිකම්පි සබ්බං පාළියං අවුත්තම්පි පාචිත්තියස්සෙව වත්ථුභාවෙන දස්සිතං සික්ඛාපදස්ස පණ්ණත්තිවජ්ජත්තා, ගරුකෙ ඨාතබ්බතො චාති වෙදිතබ්බං। <b>“සත්ත පාචිත්තියානී”</b>ති පාළියං වුත්තපාචිත්තියද්වයං සාමඤ්ඤතො එකත්තෙන ගහෙත්වා වුත්තං। පාළියං (පාචි॰ 54) “තතියාය රත්තියා පුරාරුණා නික්ඛමිත්වා පුන සයතී”ති ඉදං උක්කට්ඨවසෙන වුත්තං, අනික්ඛමිත්වා පුරාරුණා උට්ඨහිත්වා අන්තොඡදනෙ නිසින්නස්සාපි පුන දිවසෙ සහසෙය්යෙන අනාපත්ති එව। එත්ථ චතුභාගො <b>චූළකං,</b> ද්වෙභාගා <b>උපඩ්ඪං,</b> තීසු භාගෙසු ද්වෙ භාගා යෙභුය්යන්ති ඉමිනා ලක්ඛණෙන චූළකච්ඡන්නපරිච්ඡන්නාදීනි වෙදිතබ්බානි। ඉදානි දුතියසික්ඛාපදෙපි යථාවුත්තනයං අතිදිසන්තො <b>“මාතුගාමෙන…පෙ॰… අයමෙව විනිච්ඡයො”</b>ති ආහ। “මතිත්ථියා පාරාජිකවත්ථුභූතායපි අනුපාදින්නපක්ඛෙ ඨිතත්තා සහසෙය්යාපත්තිං න ජනෙතී”ති <pb V=1.134/> වදන්ති। “අත්ථඞ්ගතෙ සූරියෙ මාතුගාමෙ නිපන්නෙ නිපජ්ජති, ආපත්ති <pb M=1.176/> පාචිත්තියස්සා”ති (පාචි॰ 57) වචනතො දිවා තස්ස සයන්තස්ස සහසෙය්යාපත්ති න හොතියෙවාති දට්ඨබ්බං।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:සහසෙය්යවිනිච්ඡයකථාලඞ්කාරො නාම
cen:සොළසමො පරිච්ඡෙදො।
