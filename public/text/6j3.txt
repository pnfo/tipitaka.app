cha:4:චතුත්ථො පරිච්ඡෙදො
sub:එකවිධාදිනිද්දෙසවණ්ණනා
gax:127:<b>ඉතො</b> <pb V=1.26/> <b>පරං පවක්ඛාමි, නයමෙකවිධාදිකං।</b>
gae:<b>ආභිධම්මිකභික්ඛූනං, බුද්ධියා පන වුද්ධියා॥</b>
bod:අහං <b>ඉතො පරං</b> ඉතො පරිච්ඡෙදතො පරං එකවිධාදිකං නයං ආභිධම්මිකභික්ඛූනං බුද්ධියා වුද්ධිත්ථාය <b>පවක්ඛාමි</b> දෙසෙස්සාමි।
bod:128:<b>සබ්බමෙකවිධං</b> <pb M=.32/> <b>චිත්තං, විජානනසභාවතො</b> සබ්බං චිත්තං විජානනසභාවතො එකවිධං, <b>දුවිධඤ්ච භවෙ චිත්තං</b> අහෙතුකසහෙතුකතො ඉදං චිත්තං දුවිධං භවෙය්ය।
bod:129:<b>පුඤ්ඤාපුඤ්ඤවිපාකා හි, කාමෙ දස ච පඤ්ච ච හි</b> සච්චං <b>කාමෙ</b> කාමාවචරෙ කුසලාකුසලවිපාකා දස පඤ්ච ච කිරියා තිස්සො ඉති සබ්බෙ <b>අට්ඨාරස</b> චිත්තුප්පාදා අහෙතුකා।
bod:130:අහෙතුකතො චිත්තුප්පාදතො <b>සෙසා</b> එකසත්තති චිත්තුප්පාදා <b>සහෙතුකාති</b> සහෙතුකා නාමාති මහෙසිනා <b>තාදිනා</b> අවිපරීතසභාවෙන <b>හෙතුවාදිනා</b> පච්චයවාදිනා නිද්දිට්ඨා।
bod:131:<b>සවත්ථුකාවත්ථුකතො</b> සවත්ථුකඅවත්ථුකවසෙන තථා උභයවසෙන සවත්ථුකවසෙන, අවත්ථුකවසෙන ච සබ්බං වුත්තප්පකාරෙන ච මානසං තිවිධං හොති।
bod:132-4:<b>සබ්බො කාමවිපාකො ච, රූපෙ පඤ්චදසාපි ච</b> චිත්තුප්පාදා <b>ආදිමග්ගො</b> පඨමමග්ගො හසිතුප්පාදො මනොධාතුකිරියාපි ච දොමනස්සද්වයඤ්චාපි තෙචත්තාලීස මානසා <b>විනා වත්ථුං</b> වත්ථුං වජ්ජෙත්වා න උප්පජ්ජන්ති, එකන්තෙන සවත්ථුකා නාම। අරූපාවචරවිපාකා ච එකන්තෙන <pb V=1.27/> අවත්ථුකා, මයා වුත්තතො චිත්තුප්පාදතො <b>සෙසානි</b> ද්වෙචත්තාලීස චිත්තානි <b>උභයථා</b> සවත්ථුකාවත්ථුකවසෙන සියුං।
bod:135:<b>එකෙකාරම්මණං චිත්තං, පඤ්චාරම්මණමෙව ච</b> චිත්තං ඡළාරම්මණකඤ්චෙති <b>එවං</b> ඉමිනා මයා වුත්තප්පකාරෙනාපි තිවිධං චිත්තං සියා।
bod:136-8:<b>විඤ්ඤාණානි ච ද්වෙ පඤ්ච, අට්ඨ ලොකුත්තරානි ච</b> අභිඤ්ඤාමානසං ඨපෙත්වා සබ්බං මහග්ගතඤ්චෙවාති <b>තෙචත්තාලීස</b> චිත්තුප්පාදා පන එකෙකාරම්මණා විඤ්ඤෙය්යා ධීරෙන। <b>තත්ථ</b> <pb M=.33/> චිත්තෙ මනොධාතුත්තයං පඤ්චාරම්මණං ඊරිතං භගවතා। මයා වුත්තචිත්තතො <b>සෙසානි තෙචත්තාලීස</b> චිත්තානි ඡළාරම්මණිකානි මතානි සත්ථුනා, තථා එවං චිත්තං කුසලාකුසලාදිතො තිවිධං। <b>ආදි</b>-සද්දෙන අබ්යාකතං ගහෙතබ්බං।
bod:139:අහෙතුකං චිත්තං එකහෙතුකඤ්ච චිත්තං ද්විහෙතුකඤ්ච චිත්තං තිහෙතුකඤ්ච චිත්තන්ති <b>එවං</b> ඉමිනා පකාරෙන චිත්තං චතුබ්බිධං විභාවිනා විඤ්ඤාතබ්බං।
bod:140-2:හෙට්ඨා මයාපි නිද්දිට්ඨා <b>අට්ඨාරස</b> චිත්තුප්පාදා අහෙතුකා, <b>විචිකිච්ඡුද්ධච්චසංයුත්තං</b> චිත්තං එකහෙතුකං එවං උදීරිතං භගවතා। <b>කාමෙ</b> කාමාවචරෙ <b>පුඤ්ඤවිපාකක්රියතො</b> කුසලවසෙන ච විපාකවසෙන ච කිරියාවසෙන ච <b>ද්වාදසධා</b> චිත්තුප්පාදා අකුසලා ච දසධා චාති බාවීසති චිත්තුප්පාදා දුහෙතුකා। <b>කාමෙ</b> කාමාවචරෙ <b>පුඤ්ඤවිපාකක්රියතො</b> පුඤ්ඤවසෙන ච විපාකවසෙන ච කිරියාවසෙන ච <b>ද්වාදසධා</b> චිත්තුප්පාදා। සබ්බං මහග්ගතඤ්චෙව <b>අප්පමාණං</b> ලොකුත්තරචිත්තඤ්ච තිහෙතුකං।
bod:143-50:<b>රූපීරියාපථවිඤ්ඤත්ති-ජනකාජනකාදිතො</b>ති රූපඉරියාපථවිඤ්ඤත්තිජනකවසෙන රූපඉරියාපථජනකවසෙන ච රූපජනකවසෙන ච තිකිච්චාජනකවසෙන චාතිආදීහි පකාරෙහි සබ්බං චිත්තං චතුබ්බිධං හොති। <b>තත්ථ</b> තස්මිං චිත්තෙ ද්වාදසාකුසලා, කාමධාතුයා කුසලා, තථා කාමෙ දස කිරියා, අභිඤ්ඤාමානසං ද්වයං, ඉමෙ බාත්තිංස මානසා රූපානි සමුට්ඨාපෙන්ති, ඉරියාපථං කප්පෙන්ති, විඤ්ඤත්තිං ජනයන්ති। කුසලා මහග්ගතමානසා කිරියා ච මහග්ගතමානසා, <b>අට්ඨ</b> අනාසවචිත්තානි, ඡබ්බීසති ච මානසා රූපානි සමුට්ඨාපෙන්ති, ඉරියාපථං <pb V=1.28/> කප්පෙන්ති। <b>චොපනං න පාපෙන්ති</b> විඤ්ඤත්තිං න ජනයන්තීති අත්ථො। ඉමෙ චිත්තුප්පාදා දුකිච්චනියතා <pb M=.34/>, දස විඤ්ඤාණෙ ඨපෙත්වා ද්වීසු භූමීසු <b>විපාකා</b> මනොධාතුද්වයසන්තීරණත්තයමහාවිපාකරූපවිපාකානං වසෙන අට්ඨාරස පාකා මනොධාතු කිරියා චෙවාති <b>ඉමානි එකූනවීසති</b> චිත්තානි රූපානි සමුට්ඨාපෙන්ති, ඉතරද්වයං න කරොන්ති, <b>පුන ද්වෙපඤ්චවිඤ්ඤාණා</b> පඨමං “දස විඤ්ඤාණෙ”ති වුත්තත්තා “පුනා”ති වුත්තා। අරූපීසු විපාකා ච <b>සබ්බෙසං</b> සත්තානං පටිසන්ධිචිත්තඤ්ච අරහතො චුතිචිත්තඤ්ච ඉමෙ සොළස මානසා තිකිච්චානි න කරොන්ති।
bod:151:<b>එකද්විතිචතුට්ඨාන-පඤ්චට්ඨානප්පභෙදතො</b> එකකිච්චද්විකිච්චතිකිච්චචතුකිච්චපඤ්චකිච්චභෙදෙන <b>පඤ්චධා චිත්තං</b> පඤ්චපකාරං චිත්තං <b>පඤ්චනිම්මලලොචනො</b> බුද්ධො <b>අක්ඛාසි</b> කථෙසි।
gax:152:<b>කුසලාකුසලා සබ්බෙ, චිත්තුප්පාදා මහාක්රියා।</b>
gae:<b>මහග්ගතා ක්රියා චෙව, චත්තාරො ඵලමානසා॥</b>
bod:153:<b>සබ්බෙව පඤ්චපඤ්ඤාස</b> චිත්තුප්පාදා <b>ජවනට්ඨානතොයෙව</b> ජවනකිච්චවසෙනෙව <b>එකට්ඨානෙ</b> එකකිච්චෙ <b>නිප්පපඤ්චෙන සත්ථුනා</b> තණ්හාමානදිට්ඨිවිරහිතෙන සත්ථුනා <b>නියාමිතා</b> කථිතා।
bod:154:<b>පුන ද්වෙපඤ්චවිඤ්ඤාණා</b> චිත්තුප්පාදා දස්සනෙ සවනෙ තථා ඝායනෙ සායනට්ඨානෙ ඵුසනෙ පටිපාටියා සත්ථුනා නියාමිතා।
bod:155:මනොධාතුත්තිකං ආවජ්ජනෙ පටිච්ඡනෙ, <b>එතෙ අට්ඨසට්ඨි</b> චිත්තුප්පාදා <b>එකට්ඨානිකතං</b> එකකිච්චභාවං <b>ගතා</b> පත්තා භවන්ති।
bod:156-8:චිත්තද්වයං ද්විට්ඨානිකං නාම උදීරිතං භගවතා, සොමනස්සයුතං චිත්තං පඤ්චද්වාරෙ සන්තීරණං සියා। ඡද්වාරෙ තදාලම්බණඤ්ච <b>බලවාරම්මණෙ</b> අතිමහන්තාරම්මණෙ සති සියා <pb M=.35/>, තථා වොට්ඨබ්බනං පඤ්චද්වාරෙසු වොට්ඨබ්බනං හොති। මනොද්වාරෙසු පන <b>සබ්බෙසං</b> ආරම්මණානං ආවජ්ජනං හොති, ඉදං චිත්තද්වයං ද්විට්ඨානිකං නාම හොති।
bod:159:පටිසන්ධියා ඨානතො පටිසන්ධියා කිච්චවසෙන භවඞ්ගස්ස ඨානතො භවඞ්ගස්ස කිච්චවසෙන චුතියා ඨානතො <pb V=1.29/> චුතියා කිච්චවසෙන තෙ මහග්ගතවිපාකා නව <b>තිට්ඨානිකා</b> තිකිච්චාති මුනිනා මතා।
bod:160-3:<b>අට්ඨ කාමා මහාපාකා, පටිසන්ධිභවඞ්ගතො</b> පටිසන්ධිභවඞ්ගවසෙන <b>තදාරම්මණතො චෙව</b> තදාරම්මණවසෙන ච එව චුතිට්ඨානවසෙන ච <b>අට්ඨ</b> චිත්තානි චතුට්ඨානිකචිත්තානි හොන්ති, <b>ඉති</b> වචනං ධීරො නිද්දිසෙ, කුසලාකුසලපාකොපෙක්ඛාසහගතද්වයං පඤ්චද්වාරෙ සන්තීරණං භවෙ, ඡද්වාරිකෙසුපි බලවාරම්මණෙ සති තදාරම්මණතා සියා। පටිසන්ධිභවඞ්ගානං ඨානවසෙන ච චුතිට්ඨානවසෙන ච ඉදං චිත්තද්වයං පඤ්චට්ඨානිකචිත්තං නාමාති උදීරිතං මුනිනා।
bod:164:<b>පඤ්චකිච්චං ද්වයං චිත්තං,</b> අට්ඨකං පන චතුකිච්චං, නවකං තිකිච්චං, ද්වෙ චිත්තුප්පාදා ද්විකිච්චා, ඉමෙසං ඉමෙහි චිත්තුප්පාදෙහි <b>සෙසං</b> එකකං කිච්චං।
gax:165:<b>භවඞ්ගාවජ්ජනඤ්චෙව, දස්සනං සම්පටිච්ඡනං।</b>
gae:<b>සන්තීරණං වොට්ඨබ්බනං, ජවනං භවති සත්තමං॥</b>
bod:166:<b>ඡබ්බිධං හොති තං ඡන්නං</b> තං චිත්තං ඡන්නං චක්ඛුසොතඝානජිව්හාකායමනො<b>විඤ්ඤාණානං</b> පභෙදතො ඡබ්බිධං හොති, චක්ඛුසොතඝානජිව්හාකායමනොධාතුමනොවිඤ්ඤාණධාතූනං සත්තන්නං වසෙන චිත්තං සත්තධා හොති।
bod:167:<b>එකෙකාරම්මණං ඡක්කං, පඤ්චාරම්මණභෙදතො ඡළාරම්මණතො චෙව</b> ඡළාරම්මණචිත්තවසෙන <b>මනො</b> චිත්තං අට්ඨවිධං හොති।
bod:168:<b>තත්ථ</b> <pb M=.36/> තස්මිං චිත්තෙ ද්වෙපඤ්චවිඤ්ඤාණා එකෙකගොචරා හොන්ති, <b>ද්වෙ</b> චිත්තුප්පාදා රූපාරම්මණිකා, <b>ද්වෙ ද්වෙ</b> චිත්තුප්පාදා සද්දාදිගොචරා।
bod:169:පඤ්චාභිඤ්ඤාවිවජ්ජිතං සබ්බං මහග්ගතං, සබ්බං ලොකුත්තරඤ්ච <b>ඉති</b> ඉදං චිත්තං එකෙකාරම්මණං භවෙ।
bod:170:ඉදං <pb V=1.30/> ඡක්කං එකෙකාරම්මණං විභාවිනා ඤෙය්යං, මනොධාතුත්තයං පඤ්චාරම්මණිකං නාම භවෙ।
bod:171:කාමාවචරචිත්තානි චත්තාලීසං තථා එකෙකං සබ්බානි අභිඤ්ඤානි ච <b>ඡළාරම්මණිකානීති</b> ඡළාරම්මණිකානි නාම පණ්ඩිතෙන විඤ්ඤෙය්යානි।
bod:172:සත්තවිඤ්ඤාණධාතූසු <b>පච්ඡිමං</b> මනොවිඤ්ඤාණධාතුඤ්ච කුසලාකුසලාබ්යාකතවසෙන <b>තිධා කත්වා</b> නවවිධං චිත්තං හොති।
bod:173:මනොවිඤ්ඤාණධාතුයා භෙදො පුඤ්ඤාපුඤ්ඤවසෙනෙව විපාකකිරියභෙදතො ඡසත්තතිවිධො හොති।
bod:174:මනොධාතුං විපාකකිරියභෙදතො <b>ද්විධා කත්වා පුබ්බෙ</b> වුත්තෙහි නවධා චිත්තෙහි මානසං දසධා හොති।
bod:175:<b>පච්ඡිමං ධාතුද්වයං</b> මනොධාතුමනොවිඤ්ඤාණධාතුද්වයං, මනොධාතුං කුසලවිපාකඅකුසලවිපාකකිරියාවසෙන <b>තිධා කත්වා,</b> මනොවිඤ්ඤාණධාතුඤ්ච කුසලාකුසලාබ්යාකතවසෙන <b>තිවිධා කත්වා</b> චක්ඛුසොතඝානජිව්හාකායවිඤ්ඤාණෙහි සහ චිත්තං එකාදසවිධං හොති, <b>ඉති</b> ඉදං වචනං පණ්ඩිතො පරිදීපයෙ।
bod:176:මනොවිඤ්ඤාණධාතුම්පි <b>කුසලාකුසලාදිතො</b> කුසලාකුසලවිපාකකිරියාවසෙන චතුධා විභජිත්වාන තං <pb M=.37/> චිත්තං චක්ඛුසොතඝානජිව්හාකායවිඤ්ඤාණෙහි සහ තිප්පකාරාය මනොධාතුයා ච සහ ද්වාදසධාපි ධීරො වදෙ।
bod:177-9:චිත්තං චුද්දසට්ඨානභෙදෙන චුද්දසධා භවෙ, පටිසන්ධියා වසෙන ච භවඞ්ගවසෙන ච චුතියා වසෙන ච ආවජ්ජනස්ස වසෙන ච පඤ්චන්නං <b>දස්සනාදීනං</b> කිච්චානං වසෙන ච සම්පටිච්ඡනචෙතසො වසෙන ච සන්තීරණස්ස වසෙන ච වොට්ඨබ්බනජවනානං වසෙන ච, යථා එවං තදාරම්මණචිත්තස්ස වසෙන <pb V=1.31/> චාති <b>එවං</b> ඉමිනා පකාරෙන <b>ඨානභෙදතො</b> කිච්චභෙදෙන චුද්දසධා චිත්තං හොති, <b>ඉති</b> ඉදං වචනං ධීරො <b>පරිදීපයෙ</b> පරිදීපෙය්ය।
bod:180:<b>භූමිපුග්ගලනානත්තවසෙන</b> භූමිනානත්තවසෙන, පුග්ගලනානත්තවසෙන ච චිත්තානං පවත්තිතො ඉදං චිත්තං බහුධා හොති, <b>ඉති</b> වචනඤ්ච ධීරො <b>විභාවයෙ</b> පකාසෙය්ය।
bod:181:<b>ඉධ</b> ඉමස්මිං සාසනෙ යො භික්ඛු මතිමා ඉමස්මිං එකවිධාදිනයෙ <b>කුසලො</b> ඡෙකො හොති, අභිධම්මෙ පවත්තා අත්ථා තස්ස භික්ඛුනො <b>හත්ථගතා</b> හත්ථපවිට්ඨා <b>ආමලකා විය</b> සුද්ධමණිකා විය හොන්ති।
cen:ඉති අභිධම්මාවතාරටීකාය
cen:එකවිධාදිනිද්දෙසවණ්ණනා නිට්ඨිතා।
cen:චතුත්ථො පරිච්ඡෙදො।
