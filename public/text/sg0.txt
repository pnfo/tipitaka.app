cen:॥ නමො තස්ස භගවතො අරහතො සම්මාසම්බුද්ධස්ස॥
cha:පජ්ජමධු
gax:ආනන්ද රඤ්ඤ රතනාදි මහා යතින්ද,
gax:නිච්චප්පබුද්ධ පදුමප්පිය සෙවිනඞ්ගී।
gax:බුද්ධප්පියෙන ඝන බුද්ධ ගුණප්පියෙන,
gae:ථෙරාලිනා රචිත පජ්ජමධුං පිබන්තු॥
gax:1:උණ්ණාපපුණ්ණසසිමණ්දලතො ගලිත්වා,
gax:පාදම්බුජඞ්ගුලි දලට්ඨ සුධා ලවානං।
gax:පන්තීව සත්ථු නඛපන්ති පජාවිසෙසං,
gae:පීණෙතු සුද්ධ සුඛිතම්මණ තුන්ඩපීතා॥
gax:2:ඛිත්තාය මාරරිපුනා පරිවත්ය සත්ථු,
gax:පාදස්සයා ජිත දිසාය සිතත්තලාය।
gax:යා ජෙති කඤ්චන සරාවලියා සිරිං සා,
gae:දෙතන්ගිනං රණජයඞ්ගුලිපන්තිකන්තා॥
gax:3:සොවණ්ණ වණ්ණ සුඛුමච්ඡවි සොම්ම කුම්ම,
gax:පිට්ඨීව පිට්ඨි කමතුන්නති භාති යෙසං।
gax:තෙසුප්පතිට්ඨිතසුකොමලදීඝපණ්හි,
gae:පාදා ජිනස්ස පදදන්තු පදං ජනස්ස॥
gax:4:අච්ඡෙර පඞ්කජසිරං සිරියා සකාය,
gax:යෙ මද්දිනො විය චරන්ති සරොජ සීසෙ।
gax:සඤ්චුම්බිතා විය ච තානි පරාග රාගා,
gae:තෙ නීරජා මුනිපදා පදදන්තු ලක්ඛිං॥
gax:5:අගාමි කාල ජන මඞ්ගල භත්තු භාවං,
gax:ව්යාකත්තුමත්ර කුසලෙනිව නිම්මිතානි।
gax:යාත්රාසුමට්ඨසතමඞ්ගලක්ඛණානි,
gae:සාධෙතු නං පදයුගං ජයමඞ්ගලානි॥
gax:6:සස්සෙවිජන්තුවරසන්තිපුරප්පවෙසෙ,
gax:නිච්චං සුසජ්ජ ඨපිතානිව මඞ්ගලාය।
gax:යෙ තෙ දධන්ති කලමඞ්ගලලක්ඛණානි,
gae:වත්තන්තු තෙ ජිනපදා ජයමඞ්ගලාය॥
gax:7:සබ්බෙභිභූය සපදෙසු නිපාතනස්ස,
gax:සඤ්ඤාණකං විය යදස්සිතසබ්බලොකො।
gax:පාදාත්යධොකතතිලොකසිරොවරා පි,
gae:ලොකං පුණන්තු ජයමඞ්ගලකාරණානි॥
gax:8:ලොකත්තයෙකසරණත්තවිභාවනාය,
gax:සජ්ජො ව තිට්ඨති යහිං සුවිභත්තලොකො।
gax:තං සබ්බලොකපටිබිම්බිතදප්පණාභං,
gae:පාදද්වයං ජනසුසජ්ජනහෙතු හොතු॥
gax:9:ලොකුත්තරාය සිරියාධිගමාය සුට්ඨු,
gax:රජන්ති යත්ථ දිගුණානිව පාතු භූතා।
gax:චක්කාසනාභිසහනෙමිසහස්සරානි,
gae:ත්යඞ්ඝී දිසන්තු සකලිස්සරියං ජනස්ස॥
gax:10:යත්රුල්ලසන්ති දුවිධානිව පාතූ භූතා,
gax:ධම්මස්සසබ්බභුවනස්ස ච ඉස්සරත්තෙ।
gax:චක්කානි චක්කසදිසානි සුදස්සනස්ස,
gae:තානජ්ජ ජන්තු සරණා චරණානි හොන්තු॥
gax:11:සත්තෙසු වච්ඡතු සිරී සිරිවච්ඡකෙන,
gax:සොවත්ථි සොත්ථිමනුතිට්ඨතු පුග්ගලෙසු।
gax:නන්දිං ජනානමනුවත්තතු නන්දිවත්තී,
gae:සීසානලංකුරුතු පාදවතංසකො පි॥
gax:12:භද්දාය පීඨමුපගච්ඡතු භද්දපීඨං,
gax:වුද්ධිං ජනානමනුවත්තතු වද්ධමානං।
gax:පුණ්ණත්තමඞ්ගිමනුකුබ්බතු පුණ්ණකුම්භො,
gae:පාති ච පාතු සතතං ජනතං අපායා॥
gax:13:සෙතාතපත්තමපනෙතමඝාතපෙ තං,
gax:ඛග්ගො විඡින්දතු සදා දුරිතාරිවග්ගෙ।
gax:සංක්ලෙසදාහමපනෙතු සතාලවන්ට,
gae:සංවීජනී කුමතිමක්ඛිකමොරහත්ථො॥
gax:14:ආකඩ්ඪනො ජනවිලොචනමත්තනින්නං,
gax:වාරෙතු සබ්බගතිවාරනමඞ්කුසො සො।
gax:පාදම්බුජස්සිරිවිලාසනිකෙතනං ව,
gae:පාසාදලඛණමුපෙතු මනොපසාදං॥
gax:15:පාණීනමත්තභජතං වරපුණ්ණපත්තං,
gax:සම්මා දදාතු පදනිස්සිතපුණ්ණපත්තො।
gax:පාදෙසු ජන්තු මනබන්ධනදාමභූතං,
gae:දාමං දමෙතු විමලං ජනතම්මනානි॥
gax:16:උණ්හීසකුප්පලමණීපදුමෙහි පාදා,
gax:සස්සෙවිජන්තුකරණානි විභූසයන්තු।
gax:සන්නෙත්තනාවුපගතානමනග්ඝකානි,
gae:බොජ්ඣඞ්ගසත්තරතනානි දදෙ සමුද්දො॥
gax:17:උත්තුඞ්ග නිච්චලගුඞා ජිතතාය නිච්චං,
gax:සෙවීව පාදසිරි නිච්ච සමුබ්බහං ව।
gax:අත්රාපි සක්කභවනුබ්බහණෙ නියුත්තො,
gae:පාදට්ඨමෙරු භවතං භවතං විභූත්යා॥
gax:18:සො චක්කවාළසිඛරී ප්යවතං සමන්තා,
gax:සබ්බූපසග්ගවිසරාජනතං සමග්ගං।
gax:දීපා පුථූපි චතුරො ද්විසහස්ස ඛුද්දා,
gae:ධාරෙන්ත්වපායපතමානමදත්ව ජන්තුං॥
gax:19:සූරො පබොධයතු ජන්තු සරොරුහානි,
gax:චන්දො පසාද කුමුදානි මනොදහෙසු।
gax:නක්ඛත්තජාතමඛිලං සුභතාය හොතු,
gae:චක්කං ධජං රිපුජයාය ජයද්ධජාය॥
gax:20:ජෙතුං සසංසද-සුදස්සන-චක්කවත්ති,
gax:චක්කානුගන්තලලිතං යහිමාවහෙය්ය।
gax:චක්කාණුවත්ති පරිසාවත-චක්කවත්ති,
gae:නංවත්තතං පදයුගං ජනතා හිතාය॥
gax:21:පුජෙතුමාගත වතා වජිරාසනට්ඨ,
gax:මින්දෙන ඡඩ්ඩිත මහාවිජයුත්තරාඛ්යං।
gax:සංඛං පවිට්ඨමිව මාරභයා පදාධො,
gae:පාදට්ඨසංඛමිහ වත්තතු සන්තියා වො॥
gax:22:සොවණ්ණමච්ඡයුගලං සිවභත්ත භොගෙ,
gax:ඉච්ඡා බහූපකරණං භවතං ජනානං।
gax:කුම්භීලධිග්ගහිතතො ව පදුත්ථචිත්තා,
gae:පාදම්බුජාකර විගාහි තු නොපහොන්තු॥
gax:23:සත්තාපගා ජනමනොජ මලෙ ජහන්තු,
gax:සංක්ලෙසදාහමපනෙන්තු දහා ච සත්ත।
gax:සෙලා ච සත්ත විදධන්තු ජනස්ස තානං,
gae:ලොකප්පසිද්ධිජනනෙ භවතං පතාකා॥
gax:24:පාටඞ්කි සන්ති ගමනෙ භවතූපකාරා,
gax:දාහෙත්තනෙසු ජහතං පදචාමරං තං।
gax:සල්ලොකලොචනමහුස්සව-උස්සිතං ව,
gae:වත්තෙය්ය තොරණමනුත්තරමඞ්ගලාය॥
gax:25:යස්මිං මිගින්ද ගත භීති බලාව දඩ්ඪ,
gax:දානා නතා සිරවිදාරණ පීළිතාව।
gax:නාලාගිරී කරිවරො ගිරිමෙඛලො ච,
gae:තං සීහවික්කමපදං හනතා ඝදන්තිං॥
gax:26:පාපාහිනො හනතු පාදසුවණ්ණරාජා,
gax:ව්යග්ඝාධිපො කලිජනෙ අදතං අසෙසං।
gax:වාලාහ-අස්සපති සම්පතිතුං අදත්වා,
gae:පායෙසු පාපයතු සන්තිපුරම්පජායො॥
gax:27:ඡද්දන්ත දන්ති ලලිතං ගලිතං රුසම්හා,
gax:ලුද්දෙත්ත දුබ්භිනි දිසෙ අචලං දධානො।
gax:පාදට්ඨහත්ථිපති සම්පති ජන්තුතාසෙ,
gae:තාසෙතු හාසමපරන්දිසතං සතානං॥
gax:28:සබ්බඞ්ගිනො චරණුපොසථ හත්ථිරාජා,
gax:පාපෙතු සබ්බචතුදීපිකරජ්ජලක්ඛිං।
gax:කිත්තීව පාදපරිචාරිකතා නියුත්තා,
gae:කෙලසසෙලපටිමා හිතමාචරෙය්ය॥
gax:29:සාමිස්ස හංසසමයෙ දහපාසබද්ධ,
gax:මාසීන වෙසගමකො විය පාදහංසො।
gax:නිග්ඝොස ගන්තිජිතතො විය මූගපක්ඛො,
gae:යාරෙතු සබ්බ ජනතා භවගන්තුකත්තං॥
gax:30:ඔහාය දිබ්බසරසිං ඛිලලොක සබ්බ,
gax:රම්මඞ්ඝිවාපිමවගාහිතවාව පාදෙ।
gax:එරාවණො කරිවරො මනසාභිරුළ්හෙ,
gae:ජන්තුං පුරින්දදපුරං නයතං ව සීඝං॥
gax:31:හිත්වා සකම්භවනමඞ්ඝිනිසෙවනත්ථ,
gax:මාගම්ම රම්ම තරතායිහ නිස්සිතො ව।
gax:පාලෙත්ව මූනි පදවාපිතරඞ්ගභඞ්ගි,
gae:මන්ගී කරොන්තතනුවාසුකි නාගරාජා॥
gax:32:නාථස්ස කඤ්චනසිඛාවලජාතිලීල,
gax:මාවිකරං ව පදනිස්සිතමොරරාජා।
gax:තං ධම්මදෙසනරවෙනිව ලුද්දකස්ස,
gae:ලොකස්ස පාපඵණිනො හනතං අසෙසං॥
gax:33:සංසාරසාගරගතෙ සධනෙ ජනෙ තෙ,
gax:නෙතම්පදෙ කලචතුම්මුඛහෙමනාවා।
gax:නිබ්බාණපට්ටනවරං භරුකච්ඡකන්තං,
gae:සුප්පාරපණ්ඩිත ගතා විය ආසුනාවා॥
gax:34:සම්බොධි ඤාණ පරිපාචයතො මුනිස්ස,
gax:භත්තො යථා හිමවතද්දි සමාධිහෙතු।
gax:එවම්මනෙන භජතං හිමවද්දිපාදෙ,
gae:සම්බොධිඤාණ පරිපාචනහෙතු හොතු॥
gax:35:දළ්හං පරාජිතතයා මුනිනා සරෙන,
gax:සුඤ්ඤස්සරොපගත පඤ්ජර බන්ධනොව।
gax:සො පාදපඤ්ජරගතො කරවීකපක්ඛී,
gae:සබ්බෙසමප්පීයාවචඤ්ජහතා භවන්තං॥
gax:36:තෙ චක්කවාක මකරා අපි කොඤ්ච ජීවං,
gax:ජීවාදි පක්ඛිවිසරා සරසීව භුත්තං।
gax:වෙස්සන්තරෙන චරණම්බුජි නිබ්භජන්තා,
gae:ජන්තු තහිං විය පදෙ සුරමෙන්තු නිච්චං॥
gax:37:තං චන්දකින්නරගතිංව ගතස්ස බොධි,
gax:සත්තස්ස තස්ස සපජාපතිකස්ස භාවං।
gax:සංසූචයන්ත පද කින්නර කින්නරී වෙ,
gae:සාමග්ගිමග්ග පටි පත්තිසු පාපයන්තු॥
gax:38:සංරාජධානිමුසභො වහතග්ග භාරං,
gax:පීතිප්පයො පජනයෙය්ය සවච්ඡධෙනු।
gax:සස්සෙවිනො අභිරමෙන්තු ඡකාමසග්ගා,
gae:ධාරෙන්තු ඣායිමිහ සොළස ධාතුධාමා॥
gax:39:සුත්වා ජිනස්ස කරවීක සරම්මනුඤ්ඤං,
gax:අඤ්ඤොඤ්ඤ භීතිරහිතා අපි පච්චනීකා।
gax:හිත්වා ගතිං විය ඨිතා පදසත්තරූපා,
gae:සබ්බං භවස්සිත ජනානගතිං හනන්තු॥
gax:40:සොවණ්ණ කාහළ යුගො පමමින්දිරාය,
gax:සන්නීරපුප්ඵ මුකුලොපමමුස්සවාය।
gax:නිච්චං සුසජ්ජ ඨපිතං මුනි තිට්ඨතන්තෙ,
gae:ජඞ්ඝාද්වයං ජනවිලොචන මඞ්ගලාය॥
gax:41:ලඛ්යා විලාස මුකුරද්වය සන්නිකාසං,
gax:තාඩඞ්ක මණ්ඩන විඩම්බකමංසු සණ්ඩං।
gax:ජානුද්වයං ලළිත සාගර බුබ්බලාභං,
gae:හොතං ජගත්තය නිජත්ත විභූසිතුන්තෙ॥
gax:42:ඡද්දන්ති දින්න වරදන්ත යුගොපමානා,
gax:තං හත්ථි සොණ්ඩ කම පුණ්ණ ගුණා තවොරූ।
gax:ලීල පයොධි සිරි කෙළි සුවණ්ණරම්භා,
gae:ඛන්ධාව දෙන්තු පරිපුණ්ණ ගුනෙ ජනානාං॥
gax:43:ජඞ්ඝක්ඛ කද්ව්ය සමප්පිත චිත්තපාද,
gax:චක්කද්වයී මනමනොජහයො මුනෙ තෙ।
gax:සොනී රථො සිරිවහො මනසා භිරුළ්හං,
gae:ලොකත්තයං සිවපුරං ලහු පාපයාතු॥
gax:44:රම්මොර පාකට තටාක තටා සවන්ත,
gax:රොමාවලී ජල පනාලික කොටිකට්ඨා।
gax:නාභී ගභීර සරසී සිරි කෙළිතා තෙ,
gae:සස්සෙවිනං ව්යසන ඝම්මමලං සමෙතු॥
gax:45:කන්තිච්ඡටා ලුළිත රූප පයොධි නාභි,
gax:ආවට්ට වට්ටිත නිමුජ්ජිත සබ්බලොකො।
gax:සොභග්ග තොය නිවහං විසසො පිවිත්වා,
gae:ලොකුත්තරාදි සුඛ මුච්ඡිතතං පයාතු॥
gax:46:ගම්භීර චිත්තරහදං පරිපූරයිත්වා,
gax:තං සන්දමාන කරුණම්බු පවාහ තුල්යා।
gax:රොමාලිවල්ලිහරි නාභි සුභාලවාලා,
gae:දෙතං ලහුං සිවඵලං භජතං මුනෙ තෙ॥
gax:47:චාරූර සාරිඵලකො කුටිලග්ග ලොම,
gax:පන්තී විභත්ති සහිතො සිරි කෙළි සජ්ජො।
gax:සග්ගාපවග්ග සුඛ ජූතක කෙළි හෙතු,
gae:හොතං තිලොක සුඛ ජූතක සොණ්ඩකානං॥
gax:48:ගම්භීර චිත්ත රහදො දර ගාහමාන,
gax:මෙත්තාදයා කරි වධූ කර සන්නි කාසා।
gax:සබ්බඞ්ගිනං සිවඵලං තනු දෙව රුක්ඛෙ,
gae:සාඛා සඛා තව භුජා භජතං දදන්තු॥
gax:49:නිහාර බින්දු සහිතග්ගදලොප සොභි,
gax:බ්යාලම්බ රත්ත පදුමද්වය භඞ්ගි භාජා।
gax:පාපාරිසීසලුනතෙනිව රත්ත රත්තා,
gae:රත්තා කරා තව භවුම්භුවි මඞ්ගලාය॥
gax:50:රුපස්සිරී චරිත චඞ්කම විබ්භමා තෙ,
gax:පිට්ඨී යථා කලල මුද්ධනි සෙතු භූතා।
gax:එවං භවණ්ණව සමුත්තරණාය සෙතු,
gae:හොතම්මහාකනක සංකම සන්නිකාසා॥
gax:51:සද්ධම්ම දෙසන මනොහර භෙරිනාද,
gax:සංචාරණෙ සිවපුරං විසිතුං ජනානං।
gax:ගීවා සුවණ්ණමය චාරු මුතිඞ්ග භෙරි,
gae:භාවම්භජා භවතු භූත විභූතියා තෙ॥
gax:52:ලඛී නිවාස වදනම්බුජ මත්ත නින්න,
gax:මාකඩ්ඪයං ජන විලොචන චඤ්චරීකෙ।
gax:සොරබ්භ ධම්ම මකරන්ද නිසන්දමානං,
gae:පිණෙතු තෙන සරසෙන සභා ජනෙ තෙ॥
gax:53:ලඛී සමාරුහිත වත්තරථෙ රථඞ්ග,
gax:ද්වන්දානු කාරි මිග රාජ කපොල ලීලං।
gax:තාදඞ්ක මණ්ඩලයුගං විය කණ්ණභාජං,
gae:ගණ්ඩත්ථලද්ව්යමලංකුරුතං ජනත්තෙ॥
gax:54:ලාවණ්ණ මණ්ණව පවාළ ලතා ද්වයාභං,
gax:තන්දෙහ දෙව තරු පල්ලව කන්තෙ මන්තං।
gax:වත්තාරවින්ද මකරන්ද පරාජිසොභං,
gae:රත්තාධරද්වයමධො කුරුතං ජනාඝං॥
gax:55:උණ්ණා සකුන්තිගත මත්ථක නත්ථු කූප,
gax:සුබ්භූ ලකාර සහිතොට්ඨ පවාළ නාවා।
gax:ගත්තුත්තරරණ්ණව ගතා තව ජන්තුකානං,
gae:හොතං භවණ්ණව සමුත්තරනය නාථ॥
gax:56:ඉසං විකාස පදුමොදර කෙසරාලි,
gax:ලීලා විනද්ධ රුචිරා තව දන්ත පන්ති।
gax:වානී වධූ ධරිත මාලති මාල්ය තුල්යා,
gae:තස්සං ජානස්ස මනරඤ්ජන මාචරෙය්ය॥
gax:57:සද්ධම්ම නිජ්ඣර සුරත්ත සිලාතලාභා,
gax:ජිව්හා වචී නට වධූ කල රඞ්ග භූතා।
gax:සද්ධම්ම සෙට්ඨ තරණී නිහිතප්පියා තෙ,
gae:සංසාර සාගර සමුත්තරණාය හොතු॥
gax:58:දන්තංසු කඤ්චුකීත රත්තධරො පධානෙ,
gax:ජිව්හා සුරත්ත සයනෙ මුඛ මන්දිරට්ඨෙ।
gax:ආමොක්ඛ මුත්ති වධුයා සයිතාය තුය්හං,
gae:කුබ්බන්තු සංගම මලං ජන සොතු කාමි॥
gax:59:උණ්ණා තථාභිනව පත්ත වරාභි රාමා,
gax:ලීලොල්ලසන්ත භමුකද්වය නීල පත්තා।
gax:ඝානොරු චාරු කදලී වදනා ලවාලා,
gae:තුය්හං පවත්තතු චිරං ජන මඞ්ගලාය॥
gax:60:බාලත්ථලී හරි සිලාතල පිට්ඨිකට්ඨ,
gax:භූවල්ලරිද්වය මයූර යුගස්ස තුය්හං।
gax:පඤ්චප්පභා රුචිර පිච්ඡ යුගස්සිරීකං,
gae:නෙත්තද්වයං මනසි පුඤ්ඡතු පාපධූලිං॥
gax:61:ඉන්දීවරාන්තගත භිඞ්ගික පන්ති භඞ්ගි,
gax:පඤම්බුජස්සරතතෙ විය ගච්ඡපන්තී।
gax:නෙත්තම්බුජස්සිරි තිරොකරණීව තුය්හං,
gae:පම්හාවලී සිරිගතෙහ තිරො කරොන්තු॥
gax:62:වත්තුල්ලසම්බුජ විලොචන හංස තුණ්ඩ,
gax:කඤ්ජංසු පිඤ්ජර මුලාල ලතා ද්ව්යාභං।
gax:දොලාද්වයංව සවණද්ව්යමත්ත ලක්ඛ්යා,
gax:හොතං තවජ්ජ ජනතා මතිචාරහෙතු॥
gax:63:වම්මීක මත්ථක සයානක භූරිදත්ත,
gax:භොගින්ද භොගවලි විබ්භමමා වහන්ති।
gax:ඝානොපරිට්ඨිතමුනෙ තව තුණ්ණමුණ්ණා,
gae:තග්ගාහිනො විය ජනස්ස දදාතු විත්තං॥
gax:64:රූපින්දිරාය විජයෙ ඛිල ලොක රූපං,
gax:ඝාණොරු චාරු පරිඝොපරි බද්ධ සිද්ධා।
gax:නීලාභ වාත විලුථන්ත වයද්ධජාභා,
gae:තිට්ඨන්තු සජ්ජ දුරිතාරි ජයාය තෙ භූ॥
gax:65:උණ්ණස්සිතොපල නිවෙසිත බුන්ද සන්ධි,
gax:ඝාණොරු පිණ්ඩකමඝා තප රුන්ධිතුන්තෙ।
gax:හොතම්මුඛම්බුජ සිරී සිරසුස්සිතාභං,
gae:භූ නීල පට්ටික ලලාත සුවණ්ණ ඡත්තං॥
gax:66:රුපඞ්ක වෙදන විලොචන බාන දිට්ඨී,
gax:ධාරා නිසාන මණිවට්ට සිරී සිරො තෙ।
gax:සිද්ධා මතොසධ කතඤ්ජන පුඤ්ජ ලක්ඛී,
gae:හොතං ජනස්ස නයනාමය නාසනාය॥
gax:67:සක්ඛන්ධ බාහුයුග තොරන මජ්ඣ ගීවා,
gax:ධරප්පිතස්සිරිඝතො පරි මුස්සවාය।
gax:නීලුප්පලාව ඨපිතා සවිභත්ති කන්තෙ,
gae:කෙසා භවන්තු භුවනත්තය මඞ්ගලාය॥
gax:68:හෙමග්ඝියෙ ඨපිත නීල සිලා කපාලෙ,
gax:පජ්ජොත ජාල ලලිතං මුනි සාරයන්තී।
gax:රූපස්සිරී සිරසි භූසිත හෙම මාලා,
gae:කාරා කරොතු සුභගං තව කෙතු මාලා॥
gax:69:භ්යාමප්පභාලි තව කඤ්චන මොර කාලෙ,
gax:සුරොදයෙ විතත චන්දක චක්කලක්ඛී।
gax:මෙඝාවනද්ධ සිඛරුන්නත හෙම සෙලා,
gae:යන්තින්දචාප විකතීව දදාතු සොභං॥
gax:70:පට්ඨාය තෙ පණිධිතො සුචි දාන සීල,
gax:නෙක්ඛම්ම පඤ්ඤ විරියක්ඛම සච්චධිට්ඨා।
gax:මෙත්තා උපෙක්ඛිති ඉමෙ දස පූරතොව,
gae:පූරෙන්තු පාරමි ගුණා ජනතානමත්තෙ॥
gax:71:පත්තුත්තරුත්තරදසා පණිධාන බීජා,
gax:චෙතොරධරාය කරුණා ජල සෙඛ වුද්ධා।
gax:සබ්බඤ්ඤු ඤාණ ඵලදා සති වාට ගුත්තා,
gae:තං සම්ඵලන්දිසතු පාරමිතා ලතා තෙ॥
gax:72:ආබොධි පුණ්ණමි පදිට්ඨ දිනාදිතො තෙ,
gax:සම්භාර කාල සිත පක්ඛ කමාභි වුද්ධො।
gax:සම්පුණ්ණ පාරමි ගුණාමතරංසි තංව,
gae:සබ්බඞ්ගි කුන්ද කුමුදානි පබොධයෙය්ය॥
gax:73:ආපච්ඡිමබ්භව සිවප්ඵල ලාභ දානා,
gax:දානප්පබන්ධමපිදාන ඵලප්පභන්දං।
gax:සංවඩ්ඪයි ත්වං අභිපත්ථනතො යථෙවං,
gae:ජන්තුත්තරුත්තර ඵලං ඛලු සම්භුනන්තු॥
gax:74:ආරම්භතොප්පභුති යාව තවග්ගමග්ගා,
gax:වික්ඛාලිත ඝකලුසං සුචි සීල තොයං।
gax:මෙත්තා දයා මධුර සීතලතායුපෙතං,
gae:සොධෙතු ත්වංව භව නිස්සිත ජන්තු මෙතං॥
gax:75:ආපච්චිමත්තමභිනික්ඛමනාභියොගා,
gax:පට්ඨාය තම්පභවතො පරිපුණ්ණ ගෙහා।
gax:ත්වං සබ්බ ජාති ගහතො අපි නික්ඛමිත්ථො,
gae:එවං ජනා භව දුඛා ඛලු නික්ඛමන්තු॥
gax:76:එකග්ගතො පල තලෙ නිසිතා චිරන්ධි,
gax:ධාරා සුචිත්තු සුතලෙ සති දණ්ඩ බද්ධෙ।
gax:නිබ්බිජ්ඣි ලක්ඛණ ධනුට්ඨිති සන්ති ලක්ඛං,
gae:ඛිත්තා තයොනමනු විජ්ඣතු ජන්තු ඛිත්තා॥
gax:77:ත්වං පාරමී ජල නිධිං චතුරිහ බාහු,
gax:සත්තීහි සුත්තරි චිරං ජනකොව සින්ධුං।
gax:සම්පන්න වික්කම ඵලොසි යථා චසොව,
gae:එවං ජනා විරියතප්ඵලමෙ ධයන්තු॥
gax:78:සත්ත පරධ දහනෙසු චිරං සුධන්තං,
gax:ඛන්තී සුවණ්ණ කත රූප සමන්තිමත්තා।
gax:සබ්බා පරාධමසහි ත්වංඅසය්හමෙවං,
gae:සබ්බෙ ජනාපි ඛමනෙන භජන්තු සන්තිං॥
gax:79:ලක්ඛාධිකං චතුර සංඛිය කප්ප කාලං,
gax:සච්චෙන සුට්ඨු පරිභාවිත වාචිනො තෙ।
gax:වාචාය සච්ච ඵුසිතාය සමෙන්ති ජන්තු,
gae:එවං විසුද්ධ වචනා ජනතා භවන්තු॥
gax:80:ආදින්න ධම්ම මහියත්ථිර සුප්පතිට්ඨා,
gax:ධිට්ඨාන පාරමි මහා වජිරද්දි තුය්හං।
gax:සත්තෙන කෙන පි යථාහි අභෙජ්ජ නෙජ්ජො,
gae:එවං ජනාපි කුසලෙසු අධිට්ඨ හන්තු॥
gax:81:ත්වං සබ්බ සත්ත චිරභාවිත මෙත්ත චිත්ත,
gax:තොයෙහි සංසමිත කොධ මහා හුතාසො।
gax:ලොකුත්තරං තදිතරං හිතමාවහිත්ථො,
gae:එවං ජනෙසු ජනතා හිතමාවහන්තූ॥
gax:82:මිත්තොපකාර පටිපක්ඛ ජනාපකාරෙ,
gax:ත්වං නිබ්බිකාර මනසො චිරභාවනාය।
gax:පත්තොසිලාභ පභුතට්ටුසු නිබ්බිකාරං,
gae:එවං ජනානුනය කොප නුදා භවන්තු॥
gax:83:සම්පන්න හෙතු විභවො තුසිතෙ විමානං,
gax:යුත්තං ගුණෙහි නවභිප්පදවී විමානං।
gax:ත්වං වාධිපරමිධිරොහිනියා තිලොකො,
gae:ආරොහතු භය සුඛං පදවී විමානං॥
gax:84:ත්වංවෙරහංසි සමබුජ්ඣි යථාච සම්මා,
gax:සම්පන්න විජ්ජ චරණො සුගතොසි හොන්තු।
gax:ලොකං විදො පුරිසදම්මසුසාරථී සි,
gae:සත්ථාසි බුජ්ඣි භගවා සි තථෙව ජන්තු॥
gax:85:සච්චිත්ත භූ නිදහිතං ජනතාය තුය්හං,
gax:කල්යාණවණ්ණරතනණ්ණවජාතිභින්නං।
gax:දුක්ඛග්ගි චොර ජලුපද්දුතජාති ගෙහෙ,
gae:තස්සා සුඛං භවතු ජීවිතුමාපදාය॥
gax:86:වාචා විචිත්ත වර තන්තු ගතඞ්ගි කණ්ඨෙ,
gax:ස්වා මුත්ත සග්ගුණ මහා රතනා වලී තෙ।
gax:වෙවණ්ණි යත්තනි භවං සකලම්පහාය,
gae:හොතඤ්ජනස්ස සිරි සඞ්ගම මඞ්ගලාය॥
gax:87:තං සග්ගුණත්ථව දහට්ඨ සුතිප්පනාලි,
gax:නිස්සන්දමාන ගුණනීර නිපාන තින්තෙ।
gax:ඛෙත්තෙත්ත සඤ්ඤිනි ජනා කත ලොම හංස,
gae:බීජන්කුරී කුසල සස්ස ඵලං ලභන්තු॥
gax:88:ආපායිකප්පභුති දුක්ඛ නිදාඝ කාල,
gax:සන්තාපිතා නිඛිල ලොක මනො කදම්බා।
gax:තං වඞ්ණ මෙඝ ඵුසනා හසනඞ්කුරෙහි,
gae:ඉද්ධා භවන්තු මති වල්ලරි වෙල්ලීතා තෙ॥
gax:89:හෙතුද්දසා ඵලදසා සමවට්ඨිතං තං,
gax:සබ්බත්ථ සත්ත හිතමාවහණෙන සිද්ධං।
gax:චින්තාපථාතිගනුභාව විභාවනන්තෙ,
gae:භූතානමත්ථු චරිතබ්භුතමත්ථ සිධ්යා॥
gax:90:අඞ්ගාරකාසුමභිලඞ්ඝිය දාන කාලෙ,
gax:භත්තත්තනො පද පටිච්ඡක පඞ්කජා ච।
gax:යාතක්ඛණෙ තව පදෙ ධටමුට්ඨහිත්වා,
gae:පඞ්කෙරුහාං සිව මධුං සරතං දදන්තු॥
gax:91:සච්චෙන මච්ඡ පති වස්සිත වස්සධාරා,
gax:සත්තෙ දයාය තව වස්සිත වස්සධාරා।
gax:ගිම්හෙ ජනස්ස සමයිංසු යථා තථාතා,
gae:ධමම්බුවුට්ඨිව සමෙන්තු කිලෙස දාහෙ॥
gax:92:ඡද්දන්ත නාග පතිනා ඛමතා පරාධං,
gax:ඡෙත්වා කරෙ ඨපිත දන්තවරාව ලුද්දං।
gax:ලොකෙ හිතාය ඨපිතා තව දන්ත ධාතු,
gae:සෙට්ඨා ජනං සිව පුරං ලහු පාපයන්තු॥
gax:93:තං තෙමියාඛ්ය යතිනොස්සම මාලකම්හි,
gax:ඔකිණ්ණ මුත්ත කනකා වුජ විප්පකිණ්ණා।
gax:කාරුඤ්ඤ වාරිද චුතො දක බින්දු බන්ධූ,
gae:ධාතු සමෙන්තු තව ජන්තුසු දුක්ඛදාහෙ॥
gax:94:රට්ඨස්ස අත්ථ චරණාය අසම්මුඛස්ස,
gax:රාමෙන දින්න තිණ සංඛත පාදුකාව।
gax:භුත්තා තයා චිරමසම්මුඛ නාගතස්ස,
gae:ලොකස්ස අත්ථමනු තිට්ඨතු පත්ත ධාතු॥
gax:95:වුත්තො ජනානමුපදිස්ස වරාහ රඤ්ඤා,
gax:සත්ථිං සහස්ස සරදං විය ඤාය ධම්මො।
gax:ආදෙය්ය හෙය්යමුපදිස්ස තයා පවුත්තො,
gae:ධම්මො පවත්තතු චිරං ජනතා හිතාය॥
gax:96:මාරාරි මද්දන හිතාධිගමං කරොතා,
gax:භත්තො තයා වර මහා ජය බොධි රාජා।
gax:සග්ගා පවවග්ග හිතහෙතු ජනස්ස හන්ත්වා,
gae:සබ්බන්තරායමිහ තිට්ඨතු සුට්ඨු සජ්ජො॥
gax:97:සාමොද වණ්ණ භජනී ගුණ මඤ්ජරීයං,
gax:චරියා ලතා විකසිතා තව සප්ඵලඞ්ගං।
gax:ඔකිණ්ණ චිත්ත මධුපෙ රස පීණයන්ති,
gae:සම්භාවිතා භුවි පවත්තතු මත්ථකෙහි॥
gax:98:සම්බුද්ධ සෙලවලයන්තර ජානනව්හා,
gax:නොත්තත්තතො තිපථගා යති සාගරට්ඨා।
gax:ධම්මා පගා සුති වසෙ තරිතෙ පුණන්ති,
gae:සම්භාර සස්සමිහ වත්තතු පචයන්ති॥
gax:99:පඤ්ඤාණ කූප සිත පග්ගහ වායු ගාහී,
gax:සද්ධා ලකාර සහිතා සති පොත වාහා।
gax:සම්පාපයාතු භව සාගර පාර තීර,
gae:සප්පත්තනං වරධනෙ පති පත්ති නාවා॥
gax:100:බොජ්ඣඞ්ග සත්ත රතනාකර ධම්ම ඛන්ධ,
gax:ගම්භීර නීර චය සාසන සාගරො සං।
gax:සො සීල්යනන්ත තනු වෙටිථ ඤාණ මන්ථ,
gae:සෙලෙන මන්ථිතවතං දිසතා මතං වෙ॥
gax:101:වුත්තෙන තෙන විධිනා විධිනා තතො තං,
gax:ලද්ධා නුභූතමමතං ඛිල දොස නාසං।
gax:අච්චන්ත රොග ජරතා මරණා භි භූතං,
gae:භූතං කරොතු අමරං අජරං අරොගං॥
gax:102:සද්ධම්ම රාජ රවිනිග්ගත ධම්මරංසි,
gax:ඵුල්ලො ධුතඞ්ගදල සංවර කෙසරාලි।
gax:සඞ්ඝාරවින්ද නිකරො සමධුං සමාධි,
gae:සක්කිණ්ණිකො දිසතු සාසන වාපි ජතො॥
gax:103:ආනන්ද රඤ්ඤ රතනාදි මහා යතින්ද,
gax:නිච්චප්පබුද්ධ පදුමප්පිය සෙවිනඞ්ගී।
gax:බුද්ධප්පියෙන ඝන බුද්ධ ගුණප්පියෙන,
gae:ථෙරාලිනා රචිත පජ්ජමධුං පිබන්තු॥
gax:104:ඉත්ථං රූප ගුණානුකිත්තනවසා තං තං හිතා සිං සතො,
gax:වත්ථානුස්සති වත්තිත ඉහ යථා සත්තෙසු මෙත්තා ච මෙ।
gax:එවං තාභි භවන්ත රුත්තර තරා වත්තන්තු තා බොධි මෙ,
gae:සංයොගොච ධනෙහි සන්තිහි භවෙ කල්යාන මිත්තෙහි ච॥
