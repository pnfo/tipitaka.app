cha:මහාසඞ්ගාමො
sub:වොහරන්තෙන ජානිතබ්බාදිවණ්ණනා
bod:368-374:මහාසඞ්ගාමෙ <pb P=7.1368/> <pb M=.210/> <pb V=.213/> – <b>වත්ථුතො වා වත්ථුං සඞ්කමතී</b>ති “පඨමපාරාජිකවත්ථු මයා දිට්ඨං වා සුතං වා”ති වත්වා පුන පුච්ඡියමානො නිඝංසියමානො “න මයා පඨමපාරාජිකස්ස වත්ථු දිට්ඨං, න සුතං; දුතියපාරාජිකස්ස වත්ථු දිට්ඨං වා සුතං වා”ති වදති। එතෙනෙව නයෙන සෙසවත්ථුසඞ්කමනං, විපත්තිතො විපත්තිසඞ්කමනං ආපත්තිතො ආපත්තිසඞ්කමනඤ්ච වෙදිතබ්බං। යො පන “නෙව මයා දිට්ඨං, න සුත”න්ති වත්වා පච්ඡා “මයාපෙතං දිට්ඨං වා සුතං වා”ති වදති, “දිට්ඨං වා සුතං වා”ති වත්වා පච්ඡා “න දිට්ඨං වා න සුතං වා”ති වදති, අයං <b>අවජානිත්වා පටිජානාති, පටිජානිත්වා අවජානාතී</b>ති වෙදිතබ්බො। එසෙව <b>අඤ්ඤෙනඤ්ඤං පටිචරති</b> නාම।
bod:375:<b>වණ්ණාවණ්ණො</b>ති නීලාදිවණ්ණාවණ්ණවසෙන සුක්කවිස්සට්ඨිසික්ඛාපදං වුත්තං। <b>වචනමනුප්පදාන</b>න්ති සඤ්චරිත්තං වුත්තං। කායසංසග්ගාදිත්තයං සරූපෙනෙව වුත්තං। ඉති ඉමානි පඤ්ච මෙථුනධම්මස්ස පුබ්බභාගො පුබ්බපයොගොති වෙදිතබ්බානි।
bod:376:<b>චත්තාරි අපලොකනකම්මානී</b>ති අධම්මෙනවග්ගාදීනි। සෙසෙසුපි එසෙව නයො। ඉති චත්තාරි චතුක්කානි සොළස හොන්ති।
sub:අගතිඅගන්තබ්බවණ්ණනා
bod:379:<b>බහුජනඅහිතාය</b> <pb V=.214/> <b>පටිපන්නො හොතී</b>ති විනයධරෙන හි එවං ඡන්දාදිගතියා අධිකරණෙ විනිච්ඡිතෙ තස්මිං විහාරෙ සඞ්ඝො ද්විධා භිජ්ජති। ඔවාදූපජීවිනියො භික්ඛුනියොපි ද්වෙ භාගා හොන්ති। උපාසකාපි උපාසිකායොපි දාරකාපි දාරිකායොපි තෙසං ආරක්ඛදෙවතාපි තථෙව ද්විධා භිජ්ජන්ති। තතො භුම්මදෙවතා ආදිං කත්වා යාව අකනිට්ඨබ්රහ්මානො ද්විධාව හොන්ති। තෙන වුත්තං – “බහුජනඅහිතාය පටිපන්නො හොති…පෙ॰… දුක්ඛාය දෙවමනුස්සාන”න්ති।
bod:382:<b>විසමනිස්සිතො</b>ති <pb M=.211/> විසමානි කායකම්මාදීනි නිස්සිතො। <b>ගහනනිස්සිතො</b>ති මිච්ඡාදිට්ඨිඅන්තග්ගාහිකදිට්ඨිසඞ්ඛාතං ගහනං නිස්සිතො। <b>බලවනිස්සිතො</b>ති බලවන්තෙ අභිඤ්ඤාතෙ භික්ඛූ නිස්සිතො।
bod:393:<b>තස්ස අවජානන්තො</b>ති තස්ස වචනං අවජානන්තො। උපයොගත්ථෙ වා සාමිවචනං, තං අවජානන්තොති අත්ථො।
bod:394:<b>යං අත්ථායා</b>ති යදත්ථාය। <b>තං අත්ථ</b>න්ති සො අත්ථො। සෙසං සබ්බත්ථ උත්තානමෙවාති।
cen:මහාසඞ්ගාමවණ්ණනා නිට්ඨිතා।
