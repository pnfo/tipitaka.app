cha:(9) 4:සමණවග්ගො
sub:1:සමණසුත්තවණ්ණනා
bod:82:චතුත්ථස්ස <pb V=2.206/> පඨමෙ <b>සමණියානී</b>ති සමණසන්තකානි। <b>සමණකරණීයානී</b>ති සමණෙන කත්තබ්බකිච්චානි। <b>අධිසීලසික්ඛාසමාදාන</b>න්තිආදීසු සමාදානං වුච්චති ගහණං, අධිසීලසික්ඛාය සමාදානං ගහණං පූරණං <pb M=2.214/> අධිසීලසික්ඛාසමාදානං। සෙසපදද්වයෙපි එසෙව නයො। එත්ථ ච සීලං අධිසීලං, චිත්තං අධිචිත්තං, පඤ්ඤා අධිපඤ්ඤාති අයං විභාගො වෙදිතබ්බො। තත්ථ පඤ්චසීලං සීලං <pb P=2.346/> නාම, තං උපාදාය දසසීලං අධිසීලං නාම, තම්පි උපාදාය චතුපාරිසුද්ධිසීලං අධිසීලං නාම। අපිච සබ්බම්පි ලොකියසීලං සීලං නාම, ලොකුත්තරසීලං අධිසීලං, තදෙව සික්ඛිතබ්බතො සික්ඛාති වුච්චති। කාමාවචරචිත්තං පන චිත්තං නාම, තං උපාදාය රූපාවචරං අධිචිත්තං නාම, තම්පි උපාදාය අරූපාවචරං අධිචිත්තං නාම। අපිච සබ්බම්පි ලොකියචිත්තං චිත්තමෙව, ලොකුත්තරං අධිචිත්තං। පඤ්ඤායපි එසෙව නයො। <b>තස්මා</b>ති යස්මා ඉමානි තීණි සමණකරණීයානි, තස්මා। <b>තිබ්බො</b>ති බහලො। <b>ඡන්දො</b>ති කත්තුකම්යතාකුසලච්ඡන්දො। ඉති ඉමස්මිං සුත්තන්තෙ තිස්සො සික්ඛා ලොකියලොකුත්තරා කථිතාති।
sub:2:ගද්රභසුත්තවණ්ණනා
bod:83:දුතියෙ <b>පිට්ඨිතො පිට්ඨිතො</b>ති පච්ඡතො පච්ඡතො। <b>අහම්පි දම්මො අහම්පි දම්මො</b>ති අහම්පි “දම්මො දම්මමානො”ති වදමානො ගාවීති। <b>සෙය්යථාපි ගුන්න</b>න්ති යථා ගාවීනං। ගාවො හි කාළාපි රත්තාපි සෙතාදිවණ්ණාපි හොන්ති, ගද්රභස්ස පන තාදිසො වණ්ණො නාම නත්ථි। යථා ච වණ්ණො, එවං සරොපි පදම්පි අඤ්ඤාදිසමෙව। සෙසං උත්තානත්ථමෙව। ඉමස්මිම්පි සුත්තෙ තිස්සො සික්ඛා මිස්සිකාව කථිතාති।
sub:3:ඛෙත්තසුත්තවණ්ණනා
bod:84:තතියෙ <pb V=2.207/> <b>පටිකච්චෙවා</b>ති පඨමමෙව। <b>සුකට්ඨං කරොතී</b>ති නඞ්ගලෙන සුකට්ඨං කරොති। <b>සුමතිකත</b>න්ති මතියා සුට්ඨු සමීකතං। <b>කාලෙනා</b>ති වපිතබ්බයුත්තකාලෙන। සෙසං උත්තානමෙව। ඉධාපි තිස්සො සික්ඛා මිස්සිකාව කථිතා।
sub:4:වජ්ජිපුත්තසුත්තවණ්ණනා
bod:85:චතුත්ථෙ <pb M=2.215/> <b>වජ්ජිපුත්තකො</b>ති වජ්ජිරාජකුලස්ස පුත්තො। <b>දියඩ්ඪසික්ඛාපදසත</b>න්ති පණ්ණාසාධිකං සික්ඛාපදසතං। තස්මිං සමයෙ පඤ්ඤත්තානි සික්ඛාපදානෙව සන්ධායෙතං <pb P=2.347/> වුත්තං। සො කිර භික්ඛු අජ්ජවසම්පන්නො උජුජාතිකො අවඞ්කො අකුටිලො, තස්මා “අහං එත්තකානි සික්ඛාපදානි රක්ඛිතුං සක්කුණෙය්යං වා න වා”ති චින්තෙත්වා සත්ථු ආරොචෙසි। <b>සක්කොමහ</b>න්ති සක්කොමි අහං। සො කිර “එත්තකෙසු සික්ඛාපදෙසු සික්ඛන්තස්ස අගරු තීසු සික්ඛාසු සික්ඛිතු”න්ති මඤ්ඤමානො එවමාහ। අථ භගවා යථා නාම පඤ්ඤාස තිණකලාපියො උක්ඛිපිතුං අසක්කොන්තස්ස කලාපියසතං බන්ධිත්වා සීසෙ ඨපෙය්ය, එවමෙව එකිස්සාපි සික්ඛාය සික්ඛිතුං අසක්කොන්තස්ස අපරා ද්වෙපි සික්ඛා උපරි පක්ඛිපන්තො <b>තස්මාතිහ ත්වං භික්ඛූ</b>තිආදිමාහ। සුඛුමාලො කිර උත්තරො නාම ජානපදමනුස්සො ලොහපාසාදවිහාරෙ වසති। අථ නං දහරභික්ඛූ ආහංසු – “උත්තර, අග්ගිසාලා ඔවස්සති, තිණං කප්පියං කත්වා දෙහී”ති। තං ආදාය අටවිං ගන්ත්වා තෙන ලායිතං තිණංයෙව කරළෙ බන්ධිත්වා “පඤ්ඤාස කරළෙ ගහෙතුං සක්ඛිස්සසි උත්තරා”ති ආහංසු। සො “න සක්ඛිස්සාමී”ති ආහ। අසීතිං පන සක්ඛිස්සසීති? න සක්ඛිස්සාමි, භන්තෙති। එකං කරළසතං සක්ඛිස්සසීති? ආම, භන්තෙ, ගණ්හිස්සාමීති। දහරභික්ඛූ කරළසතං බන්ධිත්වා තස්ස සීසෙ ඨපයිංසු। සො උක්ඛිපිත්වා නිත්ථුනන්තො ගන්ත්වා අග්ගිසාලාය සමීපෙ පාතෙසි। අථ නං භික්ඛූ “කිලන්තරූපොසි උත්තරා”ති ආහංසු। ආම, භන්තෙ, දහරා භික්ඛූ මං වඤ්චෙසුං, ඉමං එකම්පි කරළසතං උක්ඛිපිතුං අසක්කොන්තං මං “පණ්ණාස කරළෙ උක්ඛිපාහී”ති වදිංසු। ආම, උත්තර, වඤ්චයිංසු තන්ති। එවං සම්පදමිදං වෙදිතබ්බං। ඉධාපි තිස්සො සික්ඛා මිස්සිකාව කථිතා।
sub:5:සෙක්ඛසුත්තවණ්ණනා
bod:86:පඤ්චමෙ <pb V=2.208/> <b>උජුමග්ගානුසාරිනො</b>ති උජුමග්ගො වුච්චති අරියමග්ගො, තං අනුස්සරන්තස්ස පටිපන්නකස්සාති අත්ථො। <b>ඛයස්මිං පඨමං ඤාණ</b>න්ති පඨමමෙව මග්ගඤාණං උප්පජ්ජති। මග්ගො හි කිලෙසානං ඛෙපනතො ඛයො නාම, තංසම්පයුත්තං <pb M=2.216/> ඤාණං ඛයස්මිං ඤාණං නාම। <b>තතො</b> <pb P=2.348/> <b>අඤ්ඤා අනන්තරා</b>ති තතො චතුත්ථමග්ගඤාණතො අනන්තරා අඤ්ඤා උප්පජ්ජති, අරහත්තඵලං උප්පජ්ජතීති අත්ථො। <b>අඤ්ඤාවිමුත්තස්සා</b>ති අරහත්තඵලවිමුත්තියා විමුත්තස්ස। <b>ඤාණං වෙ හොතී</b>ති පච්චවෙක්ඛණඤාණං හොති। ඉති සුත්තෙපි ගාථාසුපි සත්ත සෙඛා කථිතා। අවසානෙ පන ඛීණාසවො දස්සිතොති।
sub:6:පඨමසික්ඛාසුත්තවණ්ණනා
bod:87:ඡට්ඨෙ <b>අත්තකාමා</b>ති අත්තනො හිතකාමා। <b>යත්ථෙතං සබ්බං සමොධානං ගච්ඡතී</b>ති යාසු සික්ඛාසු සබ්බමෙතං දියඩ්ඪසික්ඛාපදසතං සඞ්ගහං ගච්ඡති। <b>පරිපූරකාරී හොතී</b>ති සමත්තකාරී හොති। <b>මත්තසො කාරී</b>ති පමාණෙන කාරකො, සබ්බෙන සබ්බං කාතුං න සක්කොතීති අත්ථො। <b>ඛුද්දානුඛුද්දකානී</b>ති චත්තාරි පාරාජිකානි ඨපෙත්වා සෙසසික්ඛාපදානි। තත්රාපි සඞ්ඝාදිසෙසං ඛුද්දකං, ථුල්ලච්චයං අනුඛුද්දකං නාම। ථුල්ලච්චයඤ්ච ඛුද්දකං, පාචිත්තියං අනුඛුද්දකං නාම, පාචිත්තියඤ්ච ඛුද්දකං, පාටිදෙසනියදුක්කටදුබ්භාසිතානි අනුඛුද්දකානි නාම। ඉමෙ පන අඞ්ගුත්තරමහානිකායවළඤ්ජනකආචරියා “චත්තාරි පාරාජිකානි ඨපෙත්වා සෙසානි සබ්බානිපි ඛුද්දානුඛුද්දකානී”ති වදන්ති। <b>තානි ආපජ්ජතිපි වුට්ඨාතිපී</b>ති එත්ථ පන ඛීණාසවො තාව ලොකවජ්ජං නාපජ්ජති, පණ්ණත්තිවජ්ජමෙව ආපජ්ජති। ආපජ්ජන්තො ච කායෙනපි වාචායපි චිත්තෙනපි ආපජ්ජති। කායෙන ආපජ්ජන්තො කුටිකාරසහසෙය්යාදීනි ආපජ්ජති, වාචාය ආපජ්ජන්තො සඤ්චරිත්තපදසොධම්මාදීනි, චිත්තෙන ආපජ්ජන්තො රූපියපටිග්ගහණං ආපජ්ජති। සෙක්ඛෙසුපි එසෙව නයො। <b>න හි මෙත්ථ, භික්ඛවෙ, අභබ්බතා වුත්තා</b>ති, භික්ඛවෙ, න හි මයා එත්ථ එවරූපං ආපත්තිං ආපජ්ජනෙ ච වුට්ඨානෙ ච අරියපුග්ගලස්ස අභබ්බතා කථිතා। <b>ආදිබ්රහ්මචරියකානී</b>ති <pb P=2.349/> මග්ගබ්රහ්මචරියස්ස ආදිභූතානි චත්තාරි මහාසීලසික්ඛාපදානි। <b>බ්රහ්මචරියසාරුප්පානී</b>ති තානියෙව චතුමග්ගබ්රහ්මචරියස්ස සාරුප්පානි අනුච්ඡවිකානි। <b>තත්ථා</b>ති තෙසු සික්ඛාපදෙසු। <b>ධුවසීලො</b>ති නිබද්ධසීලො। <b>ඨිතසීලො</b>ති පතිට්ඨිතසීලො। <b>සොතාපන්නො</b>ති සොතසඞ්ඛාතෙන <pb V=2.209/> මග්ගෙන ඵලං <pb M=2.217/> ආපන්නො। <b>අවිනිපාතධම්මො</b>ති චතූසු අපායෙසු අපතනසභාවො। <b>නියතො</b>ති සොතාපත්තිමග්ගනියාමෙන නියතො। <b>සම්බොධිපරායණො</b>ති උපරිමග්ගත්තයසම්බොධිපරායණො।
bod:<b>තනුත්තා</b>ති තනුභාවො। සකදාගාමිනො හි රාගාදයො අබ්භපටලං විය මච්ඡිකාපත්තං විය ච තනුකා හොන්ති, න බහලා। <b>ඔරම්භාගියාන</b>න්ති හෙට්ඨාභාගියානං। <b>සංයොජනාන</b>න්ති බන්ධනානං। <b>පරික්ඛයා</b>ති පරික්ඛයෙන। <b>ඔපපාතිකො හොතී</b>ති උප්පන්නකො හොති। <b>තත්ථ පරිනිබ්බායී</b>ති හෙට්ඨා අනොතරිත්වා උපරියෙව පරිනිබ්බානධම්මො। <b>අනාවත්තිධම්මො</b>ති යොනිගතිවසෙන අනාගමනධම්මො।
bod:<b>පදෙසං පදෙසකාරී</b>තිආදීසු පදෙසකාරී පුග්ගලො නාම සොතාපන්නො ච සකදාගාමී ච අනාගාමී ච, සො පදෙසමෙව සම්පාදෙති। පරිපූරකාරී නාම අරහා, සො පරිපූරමෙව සම්පාදෙති। <b>අවඤ්ඣානී</b>ති අතුච්ඡානි සඵලානි සඋද්රයානීති අත්ථො। ඉධාපි තිස්සො සික්ඛා මිස්සකාව කථිතා।
sub:7:දුතියසික්ඛාසුත්තවණ්ණනා
bod:88:සත්තමෙ <b>කොලංකොලො</b>ති කුලා කුලං ගමනකො। <b>කුල</b>න්ති චෙත්ථ භවො අධිප්පෙතො, තස්මා “ද්වෙ වා තීණි වා කුලානී”ති එත්ථපි ද්වෙ වා තයො වා භවෙති අත්ථො වෙදිතබ්බො। අයඤ්හි ද්වෙ වා භවෙ සන්ධාවති තයො වා, උත්තමකොටියා ඡ වා। තස්මා ද්වෙ වා තීණි වා චත්තාරි වා පඤ්ච වා ඡ වාති එවමෙත්ථ විකප්පො දට්ඨබ්බො। <b>එකබීජී</b>ති එකස්සෙව භවස්ස බීජං එතස්ස අත්ථීති එකබීජී। <b>උද්ධංසොතො</b>තිආදීසු අත්ථි උද්ධංසොතො අකනිට්ඨගාමී, අත්ථි <pb P=2.350/> උද්ධංසොතො න අකනිට්ඨගාමී, අත්ථි න උද්ධංසොතො අකනිට්ඨගාමී, අත්ථි න උද්ධංසොතො න අකනිට්ඨගාමී। තත්ථ යො ඉධ අනාගාමිඵලං පත්වා අවිහාදීසු නිබ්බත්තො තත්ථ යාවතායුකං ඨත්වා උපරූපරි නිබ්බත්තිත්වා අකනිට්ඨං පාපුණාති, අයං උද්ධංසොතො අකනිට්ඨගාමී නාම। යො පන අවිහාදීසු නිබ්බත්තො තත්ථෙව අපරිනිබ්බායිත්වා අකනිට්ඨම්පි අප්පත්වා උපරිමබ්රහ්මලොකෙ පරිනිබ්බායති, අයං උද්ධංසොතො න අකනිට්ඨගාමී නාම। යො ඉතො චවිත්වා <pb M=2.218/> අකනිට්ඨෙයෙව නිබ්බත්තති, අයං න උද්ධංසොතො අකනිට්ඨගාමී නාම। යො පන අවිහාදීසු චතූසු අඤ්ඤතරස්මිං නිබ්බත්තිත්වා තත්ථෙව පරිනිබ්බායති, අයං න උද්ධංසොතො න අකනිට්ඨගාමී නාම।
bod:යත්ථ <pb V=2.210/> කත්ථචි උප්පන්නො පන සසඞ්ඛාරෙන සප්පයොගෙන අරහත්තං පත්තො <b>සසඞ්ඛාරපරිනිබ්බායී</b> නාම। අසඞ්ඛාරෙන අප්පයොගෙන පත්තො <b>අසඞ්ඛාරපරිනිබ්බායී</b> නාම। යො පන කප්පසහස්සායුකෙසු අවිහෙසු නිබ්බත්තිත්වා පඤ්චමං කප්පසතං අතික්කමිත්වා අරහත්තං පත්තො, අයං <b>උපහච්චපරිනිබ්බායී</b> නාම। අතප්පාදීසුපි එසෙව නයො। <b>අන්තරාපරිනිබ්බායී</b>ති යො ආයුවෙමජ්ඣං අනතික්කමිත්වා පරිනිබ්බායති, සො තිවිධො හොති। කප්පසහස්සායුකෙසු තාව අවිහෙසු නිබ්බත්තිත්වා එකො නිබ්බත්තදිවසෙයෙව අරහත්තං පාපුණාති। නො චෙ නිබ්බත්තදිවසෙ පාපුණාති, පඨමස්ස පන කප්පසතස්ස මත්ථකෙ පාපුණාති, අයං පඨමො අන්තරාපරිනිබ්බායී। අපරො එවං අසක්කොන්තො ද්වින්නං කප්පසතානං මත්ථකෙ පාපුණාති, අයං දුතියො। අපරො එවම්පි අසක්කොන්තො චතුන්නං කප්පසතානං මත්ථකෙ පාපුණාති, අයං තතියො අන්තරාපරිනිබ්බායී। සෙසං වුත්තනයමෙව।
bod:ඉමස්මිං පන ඨානෙ ඨත්වා චතුවීසති සොතාපන්නා, ද්වාදස සකදාගාමිනො, අට්ඨචත්තාලීස අනාගාමිනො, ද්වාදස ච අරහන්තො කථෙතබ්බා। ඉමස්මිං හි සාසනෙ සද්ධාධුරං පඤ්ඤාධුරන්ති <pb P=2.351/> ද්වෙ ධුරානි, දුක්ඛපටිපදාදන්ධාභිඤ්ඤාදයො චතස්සො පටිපදා। තත්ථෙකො සද්ධාධුරෙන අභිනිවිසිත්වා සොතාපත්තිඵලං පත්වා එකමෙව භවං නිබ්බත්තිත්වා දුක්ඛස්සන්තං කරොති, අයමෙකො එකබීජී। සො පටිපදාවසෙන චතුබ්බිධො හොති। යථා චෙස, එවං පඤ්ඤාධුරෙන අභිනිවිට්ඨොපීති අට්ඨ එකබීජිනො। තථා කොලංකොලා සත්තක්ඛත්තුපරමා චාති ඉමෙ <b>චතුවීසති සොතාපන්නා</b> නාම। තීසු පන විමොක්ඛෙසු සුඤ්ඤතවිමොක්ඛෙන සකදාගාමිභූමිං පත්තා චතුන්නං පටිපදානං වසෙන චත්තාරො සකදාගාමිනො, තථා අනිමිත්තවිමොක්ඛෙන පත්තා චත්තාරො, අප්පණිහිතවිමොක්ඛෙන පත්තා චත්තාරොති ඉමෙ <b>ද්වාදස සකදාගාමිනො</b>। අවිහෙසු පන තයො අන්තරාපරිනිබ්බායිනො, එකො උපහච්චපරිනිබ්බායී, එකො උද්ධංසොතො අකනිට්ඨගාමීති පඤ්ච අනාගාමිනො, තෙ අසඞ්ඛාරපරිනිබ්බායිනො පඤ්ච, සසඞ්ඛාරපරිනිබ්බායිනො පඤ්චාති දස හොන්ති, තථා අතප්පාදීසු। අකනිට්ඨෙසු පන උද්ධංසොතො නත්ථි <pb M=2.219/>, තස්මා තත්ථ චත්තාරො සසඞ්ඛාරපරිනිබ්බායී, චත්තාරො අසඞ්ඛාරපරිනිබ්බායීති අට්ඨ, ඉමෙ <b>අට්ඨචත්තාලීස අනාගාමිනො</b>। යථා පන සකදාගාමිනො, තථෙව <b>අරහන්තොපි ද්වාදස</b> වෙදිතබ්බා। ඉධාපි තිස්සො සික්ඛා මිස්සිකාව කථිතා।
sub:8:තතියසික්ඛාසුත්තවණ්ණනා
bod:89:අට්ඨමෙ <pb V=2.211/> <b>තං වා පන අනභිසම්භවං අප්පටිවිජ්ඣ</b>න්ති තං අරහත්තං අපාපුණන්තො අප්පටිවිජ්ඣන්තො। ඉමිනා නයෙන සබ්බට්ඨානෙසු අත්ථො වෙදිතබ්බො। ඉධාපි තිස්සො සික්ඛා මිස්සිකාව කථිතා। නවමං උත්තානත්ථමෙව। ඉධාපි තිස්සො සික්ඛා මිස්සිකාව කථිතා।
sub:10:දුතියසික්ඛත්තයසුත්තවණ්ණනා
bod:91:දසමෙ <b>ආසවානං ඛයා</b>ති එත්ථ අරහත්තමග්ගො අධිපඤ්ඤාසික්ඛා නාම। ඵලං පන සික්ඛිතසික්ඛස්ස උප්පජ්ජනතො සික්ඛාති න වත්තබ්බං।
bod:<b>යථා</b> <pb P=2.352/> <b>පුරෙ තථා පච්ඡා</b>ති යථා පඨමං තීසු සික්ඛාසු සික්ඛති, පච්ඡා තථෙව සික්ඛතීති අත්ථො। දුතියපදෙපි එසෙව නයො। <b>යථා අධො තථා උද්ධ</b>න්ති යථා හෙට්ඨිමකායං අසුභවසෙන පස්සති, උපරිමකායම්පි තථෙව ඵරති। දුතියපදෙපි එසෙව නයො। <b>යථා දිවා තථා රත්ති</b>න්ති යථා දිවා තිස්සො සික්ඛා සික්ඛති, රත්තිම්පි තථෙව සික්ඛතීති අත්ථො। <b>අභිභුය්ය දිසා සබ්බා</b>ති සබ්බා දිසා ආරම්මණවසෙන අභිභවිත්වා। <b>අප්පමාණසමාධිනා</b>ති අරහත්තමග්ගසමාධිනා।
bod:<b>සෙක්ඛ</b>න්ති සික්ඛමානං සකරණීයං। <b>පටිපද</b>න්ති පටිපන්නකං। <b>සංසුද්ධචාරිය</b>න්ති සංසුද්ධචරණං පරිසුද්ධසීලං। <b>සම්බුද්ධ</b>න්ති චතුසච්චබුද්ධං। <b>ධීරං පටිපදන්තගු</b>න්ති ඛන්ධධීරආයතනධීරවසෙන ධීරං ධිතිසම්පන්නං පටිපත්තියා අන්තං ගතං। <b>විඤ්ඤාණස්සා</b>ති චරිමකවිඤ්ඤාණස්ස। <b>තණ්හාක්ඛයවිමුත්තිනො</b>ති තණ්හාක්ඛයවිමුත්තිසඞ්ඛාතාය අරහත්තඵලවිමුත්තියා සමන්නාගතස්ස। <b>පජ්ජොතස්සෙව නිබ්බාන</b>න්ති පදීපනිබ්බානං විය। <b>විමොක්ඛො හොති චෙතසො</b>ති චිත්තස්ස විමුත්ති විමුච්චනා අප්පවත්තිභාවො හොති। තණ්හාක්ඛයවිමුත්තිනො හි ඛීණාසවස්ස චරිමකවිඤ්ඤාණනිරොධෙන <pb M=2.220/> පරිනිබ්බානං විය චෙතසො විමොක්ඛො හොති, න ගතට්ඨානං පඤ්ඤායති, අපණ්ණත්තිකභාවූපගමොයෙව හොතීති අත්ථො।
sub:11:සඞ්කවාසුත්තවණ්ණනා
bod:92:එකාදසමෙ <pb V=2.212/> <b>සඞ්කවා නාම කොසලානං නිගමො</b>ති <b>සඞ්කවා</b>ති එවංනාමකො කොසලරට්ඨෙ නිගමො। <b>ආවාසිකො</b>ති භාරහාරො නවෙ ආවාසෙ සමුට්ඨාපෙති, පුරාණෙ පටිජග්ගති। <b>සික්ඛාපදපටිසංයුත්තායා</b>ති සික්ඛාසඞ්ඛාතෙහි පදෙහි පටිසංයුත්තාය, තීහි සික්ඛාහි සමන්නාගතායාති අත්ථො। <b>සන්දස්සෙතී</b>ති <pb P=2.353/> සම්මුඛෙ විය කත්වා දස්සෙති। <b>සමාදපෙතී</b>ති ගණ්හාපෙති। <b>සමුත්තෙජෙතී</b>ති සමුස්සාහෙති। <b>සම්පහංසෙතී</b>ති පටිලද්ධගුණෙහි වණ්ණං කථෙන්තො වොදාපෙති। <b>අධිසල්ලිඛතෙ</b>ති අතිවිය සල්ලිඛති, අතිවිය සල්ලිඛිතං කත්වා සණ්හං සණ්හං කථෙතීති අත්ථො।
bod:<b>අච්චයො</b>ති අපරාධො। <b>මං අච්චගමා</b>ති මං අතික්කම්ම අධිභවිත්වා පවත්තො। <b>අහුදෙව අක්ඛන්තී</b>ති අහොසියෙව අනධිවාසනා। <b>අහු අප්පච්චයො</b>ති අහොසි අතුට්ඨාකාරො। <b>පටිග්ගණ්හාතූ</b>ති ඛමතු। <b>ආයතිං සංවරායා</b>ති අනාගතෙ සංවරත්ථාය, පුන එවරූපස්ස අපරාධස්ස දොසස්ස ඛලිතස්ස වා අකරණත්ථායාති අත්ථො। <b>තග්ඝා</b>ති එකංසෙන। <b>යථාධම්මං පටිකරොසී</b>ති යථා ධම්මො ඨිතො, තථා කරොසි, ඛමාපෙසීති වුත්තං හොති। <b>තං තෙ මයං පටිග්ගණ්හාමා</b>ති තං තව අපරාධං මයං ඛමාම। <b>වුද්ධිහෙසා, කස්සප, අරියස්ස විනයෙ</b>ති එසා කස්සප බුද්ධස්ස භගවතො සාසනෙ වුද්ධි නාම। කතමා? යායං අච්චයං අච්චයතො දිස්වා යථාධම්මං පටිකරිත්වා ආයතිං සංවරාපජ්ජනා। දෙසනං පන පුග්ගලාධිට්ඨානං කරොන්තො “යො අච්චයං අච්චයතො දිස්වා යථාධම්මං පටිකරොති, ආයතිං සංවරං ආපජ්ජතී”ති ආහ। <b>න සික්ඛාකාමො</b>ති තිස්සො සික්ඛා න කාමෙති න පත්ථෙති න පිහෙති। <b>සික්ඛාසමාදානස්සා</b>ති සික්ඛාපරිපූරණස්ස। <b>න වණ්ණවාදී</b>ති ගුණං න කථෙති। <b>කාලෙනා</b>ති යුත්තප්පයුත්තකාලෙන। සෙසමෙත්ථ උත්තානත්ථමෙවාති।
cen:සමණවග්ගො චතුත්ථො।
