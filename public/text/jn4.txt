cha:4:සුද්ධට්ඨකසුත්තනිද්දෙසවණ්ණනා
bod:23:චතුත්ථෙ <pb V=.168/> <pb P=1.214/> සුද්ධට්ඨකෙ පඨමගාථාය තාවත්ථො – න, භික්ඛවෙ, එවරූපෙන දස්සනෙන සුද්ධි හොති, අපි ච ඛො කිලෙසමලීනත්තා අසුද්ධං, කිලෙසරොගානං අධිගමා සරොගමෙව චන්දාභං බ්රාහ්මණං, අඤ්ඤං වා එවරූපං දිස්වා දිට්ඨිගතිකො බාලො අභිජානාති <b>“පස්සාමි සුද්ධං පරමං අරොගං,</b> තෙන ච දිට්ඨිසඞ්ඛාතෙන දස්සනෙන <b>සංසුද්ධි නරස්ස හොතී”</b>ති, සො එවං අභිජානන්තො තං දස්සනං <b>“පරම”න්ති ඤත්වා</b> තස්මිං දස්සනෙ <b>සුද්ධානුපස්සී</b> සමානො තං දස්සනං “මග්ගඤාණ”න්ති <b>පච්චෙති</b>। තං පන මග්ගඤාණං න හොති।
bod:<b>පරමං ආරොග්යප්පත්ත</b>න්ති උත්තමං නිබ්යාධිං පාපුණිත්වා ඨිතං। <b>තාණප්පත්ත</b>න්ති තථා පාලනප්පත්තං। <b>ලෙණප්පත්ත</b>න්ති නිලීයනප්පත්තං।<b>සරණප්පත්ත</b>න්ති පතිට්ඨාපත්තං, දුක්ඛනාසනං වා පත්තං। <b>අභයප්පත්ත</b>න්ති නිබ්භයභාවප්පත්තං। <b>අච්චුතප්පත්ත</b>න්ති නිච්චලභාවං පත්තං। <b>අමතප්පත්ත</b>න්ති අමතං මහානිබ්බානං පත්තං। <b>නිබ්බානප්පත්ත</b>න්ති වානවිරහිතං පත්තං।
bod:<b>අභිජානන්තො</b>ති <pb M=.186/> විසෙසෙන ජානන්තො। <b>ආජානන්තො</b>ති ආජානමානො। <b>විජානන්තො</b>ති අනෙකවිධෙන ජානමානො। <b>පටිවිජානන්තො</b>ති තං තං පටිච්ච විජානමානො। <b>පටිවිජ්ඣන්තො</b>ති හදයෙ කුරුමානො।
bod:<b>චක්ඛුවිඤ්ඤාණං රූපදස්සනෙනා</b>ති චක්ඛුවිඤ්ඤාණෙන රූපදස්සනං। <b>ඤාණන්ති පච්චෙතී</b>ති පඤ්ඤා ඉති සද්දහති। <b>මග්ගොති පච්චෙතී</b>ති “උපායො”ති සද්දහති। <b>පථො</b>ති සඤ්චාරො। <b>නීයාන</b>න්ති ගහෙත්වා යාතීති නීයානං। “නිය්යාන”න්ති වා පාඨො।
bod:24:<b>“දිට්ඨෙන</b> <pb P=1.215/> <b>චෙ සුද්ධී”</b>ති දුතියගාථා। තස්සත්ථො – තෙන රූපදස්සනසඞ්ඛාතෙන <b>දිට්ඨෙන</b> යදි කිලෙස<b>සුද්ධි නරස්ස හොති,</b> තෙන <b>වා ඤාණෙන සො</b> යදි ජාතිආදි<b>දුක්ඛං පජහාති,</b> එවං සන්තෙ <pb V=.169/> අරියමග්ගතො <b>අඤ්ඤෙන</b> අසුද්ධිමග්ගෙනෙව <b>සො සුජ්ඣති,</b> රාගාදීහි උපධීහි සඋපධිකො එව සමානො සුජ්ඣතීති වත්තබ්බතං ආපන්නො හොති, න ච එවංවිධො සුජ්ඣති। තස්මා <b>දිට්ඨී හි නං පාව තථා වදානං,</b> සා නං දිට්ඨියෙව “මිච්ඡාදිට්ඨිකො අය”න්ති කථෙති, දිට්ඨිඅනුරූපං “සස්සතො ලොකො”තිආදිනා නයෙන තථා තථා වදතීති।
bod:රාගෙන සහ වත්තතීති <b>සරාගො,</b> රාගවාති අත්ථො। <b>සදොසො</b>තිආදීසුපි එසෙව නයො।
bod:25:<b>න බ්රාහ්මණො</b>ති තතියගාථා। තස්සත්ථො – යො පන බාහිතපාපත්තා <b>බ්රාහ්මණො</b> හොති, සො මග්ගෙන අධිගතාසවක්ඛයො ඛීණාසවබ්රාහ්මණො අරියමග්ගඤාණතො අඤ්ඤෙන අභිමඞ්ගලසම්මතරූපසඞ්ඛාතෙ <b>දිට්ඨෙ,</b> තථාවිධසද්දසඞ්ඛාතෙ <b>සුතෙ,</b> අවීතික්කමසඞ්ඛාතෙ <b>සීලෙ,</b> හත්ථිවතාදිභෙදෙ <b>වතෙ,</b> පථවිආදිභෙදෙ <b>මුතෙ</b> ච උප්පන්නෙන මිච්ඡාඤාණෙන <b>සුද්ධිං න</b> ආහාති। සෙසමස්ස බ්රාහ්මණස්ස වණ්ණභණනාය වුත්තං। සො හි තෙධාතුක<b>පුඤ්ඤෙ</b> සබ්බස්මිඤ්ච <b>පාපෙ අනූපලිත්තො,</b> කස්මා? තස්ස පහීනත්තා තස්ස අත්තදිට්ඨියා, යස්ස කස්සචි වා ගහණස්ස පහීනත්තා <b>අත්තඤ්ජහො,</b> පුඤ්ඤාභිසඞ්ඛාරාදීනං අකරණතො <b>“නයිධ පකුබ්බමානො”</b>ති වුච්චති। තස්මා නං එවං පසංසන්තො ආහ। සබ්බස්සෙව චස්ස පුරිමපාදෙන සම්බන්ධො වෙදිතබ්බො – පුඤ්ඤෙ ච පාපෙ ච අනූපලිත්තො අත්තඤ්ජහො <pb M=.187/> නයිධ පකුබ්බමානො න බ්රාහ්මණො අඤ්ඤතො සුද්ධිමාහාති। <b>නාති පටික්ඛෙපො</b>ති න ඉති පටිසෙධො।
bod:<b>බාහිත්වා සබ්බපාපකානී</b>ති ගාථායත්ථො – යො චතුත්ථමග්ගෙන බාහිත්වා සබ්බපාපකානි <b>ඨිතත්තො</b> ඨිතොඉච්චෙව වුත්තං හොති। බාහිතපාපත්තා එව ච <b>විමලො</b> විමලභාවං බ්රහ්මභාවං සෙට්ඨභාවං පත්තො, පටිනිස්සට්ඨසමාධිවික්ඛෙපකරකිලෙසමලෙන <pb P=1.216/> අග්ගමග්ගඵලසමාධිනා <b>සාධුසමාහිතො,</b> සංසාරහෙතුසමතික්කමෙන <b>සංසාරමතිච්ච</b> පරිනිට්ඨිතකිච්චතාය <b>කෙවලී</b>ති ච, තණ්හාදිට්ඨීහි අනිස්සිතත්තා <b>අනිස්සිතො</b>ති ච, ලොකධම්මෙහි නිබ්බිකාරත්තා <b>තාදී</b>ති ච පවුච්චති। එවං ථුතිරහො <b>ස බ්රහ්මා</b> සො බ්රාහ්මණොති।
bod:<b>අඤ්ඤත්ර සතිපට්ඨානෙහී</b>ති චත්තාරො සතිපට්ඨානෙ මුඤ්චිත්වා। <b>සම්මප්පධානා</b>දීසුපි එසෙව නයො।
bod:<b>සන්තෙකෙ සමණබ්රාහ්මණා</b>ති එකච්චෙ ලොකසඞ්කෙතෙන “සමණබ්රාහ්මණා”ති ලද්ධවොහාරා සංවිජ්ජන්ති। <b>දිට්ඨසුද්ධිකා</b>ති දිට්ඨෙන සුද්ධිං ඉච්ඡමානා। <b>තෙ එකච්චානං රූපානං දස්සන</b>න්ති එතෙ දිට්ඨසුද්ධිකා <pb V=.170/> එතෙසං රූපාරම්මණානං ඔලොකනං। <b>මඞ්ගලං පච්චෙන්තී</b>ති ඉද්ධිකාරණං බුද්ධිකාරණං සබ්බසම්පත්තිකාරණං පතිට්ඨාපෙන්ති। <b>අමඞ්ගලං පච්චෙන්තී</b>ති අනිද්ධිකාරණං න බුද්ධිකාරණං න සම්පත්තිකාරණං පතිට්ඨාපෙන්ති। <b>තෙ කාලතො වුට්ඨහිත්වා</b>ති එතෙ දිට්ඨාදිමඞ්ගලිකා පුරෙතරමෙව උට්ඨහිත්වා। <b>අභිමඞ්ගලගතානී</b>ති විසෙසෙන වුඩ්ඪිකාරණගතානි। <b>රූපානි පස්සන්තී</b>ති නානාවිධානි රූපාරම්මණානි දක්ඛන්ති। <b>චාටකසකුණ</b>න්ති එවංනාමකං। <b>ඵුස්සවෙළුවලට්ඨි</b>න්ති ඵුස්සනක්ඛත්තෙන උප්පන්නං තරුණබෙළුවලට්ඨිං। <b>ගබ්භිනිත්ථි</b>න්ති සගබ්භං ඉත්ථිං। <b>කුමාරකං ඛන්ධෙ ආරොපෙත්වා ගච්ඡන්ත</b>න්ති තරුණදාරකං අංසෙ උස්සාපෙත්වා ගච්ඡමානං। <b>පුණ්ණඝට</b>න්ති උදකපුණ්ණඝටං। <b>රොහිතමච්ඡ</b>න්ති රත්තරොහිතමච්ඡං। <b>ආජඤ්ඤරථ</b>න්ති සින්ධවයුත්තරථං। <b>උසභ</b>න්ති මඞ්ගලඋසභං। <b>ගොකපිල</b>න්ති කපිලගාවිං।
bod:<b>පලාලපුඤ්ජ</b>න්ති ථුසරාසිං। <b>තක්කඝට</b>න්ති ගොතක්කාදිපූරිතචාටිං। <b>රිත්තඝට</b>න්ති <pb P=1.217/> තුච්ඡඝටං। <b>නට</b>න්ති නටකාදිං। “ධුත්තකිරිය”න්ති එකෙ। <b>නග්ගසමණක</b>න්ති නිච්චොළසමණං <pb M=.188/>। <b>ඛර</b>න්ති ගද්රභං। <b>ඛරයාන</b>න්ති ගද්රභයුත්තං වය්හාදිකං। <b>එකයුත්තයාන</b>න්ති එකෙන වාහනෙන සංයුත්තං යානං। <b>කාණ</b>න්ති එකක්ඛිඋභයක්ඛිකාණං। <b>කුණි</b>න්ති හත්ථකුණිං। <b>ඛඤ්ජ</b>න්ති ඛඤ්ජපාදං තිරියගතපාදං। <b>පක්ඛහත</b>න්ති පීඨසප්පිං। <b>ජිණ්ණක</b>න්ති ජරාජිණ්ණං। <b>බ්යාධික</b>න්ති බ්යාධිපීළිතං। <b>මත</b>න්ති කාලඞ්කතං।
bod:<b>සුතසුද්ධිකා</b>ති සොතවිඤ්ඤාණෙන සුතෙන සුද්ධිං ඉච්ඡමානා। <b>සද්දානං සවන</b>න්ති සද්දාරම්මණානං සවනං। <b>වඩ්ඪාති වා</b>තිආදයො ලොකෙ පවත්තසද්දමත්තානි ගහෙත්වා වුත්තා। අමඞ්ගලං පන <b>“කාණො”</b>තිආදිනා තෙන තෙන නාමෙන වුත්තසද්දායෙව। <b>“ඡින්ද”න්ති වා</b>ති හත්ථපාදාදිච්ඡින්නන්ති වා। <b>“භින්ද”න්ති වා</b>ති සීසාදිභින්නන්ති වා। <b>“දඩ්ඪ”න්ති වා</b>ති අග්ගිනා ඣාපිතන්ති වා। <b>“නට්ඨ”න්ති වා</b>ති චොරාදීහි විනාසිතන්ති වා। <b>“නත්ථී”ති වා</b>ති න විජ්ජතීති වා।
bod:<b>සීලසුද්ධිකා</b>ති සීලෙන විසුද්ධිං ඉච්ඡනකා। <b>සීලමත්තෙනා</b>ති සංවරණමත්තෙන। <b>සංයමමත්තෙනා</b>ති උපරමමත්තෙන। <b>සංවරමත්තෙනා</b>ති ද්වාරථකනමත්තෙන। <b>අවීතික්කමමත්තෙනා</b>ති න අතික්කමිතමත්තෙන। <b>සමණො මුණ්ඩිකාපුත්තො</b>ති මාතිතො ලද්ධනාමං। <b>සම්පන්නකුසල</b>න්ති පරිපුණ්ණකුසලං। <b>පරමකුසල</b>න්ති උත්තමකුසලං। <b>උත්තමපත්තිප්පත්ත</b>න්ති උත්තමං අරහත්තං පාපුණිතබ්බතං පත්වා ඨිතං। <b>අයොජ්ජ</b>න්ති පරාජෙතුං අසක්කුණෙය්යං සමණං।
bod:<b>වතසුද්ධිකා</b>ති සමාදානෙන වතෙන සුද්ධිං ඉච්ඡනකා। <b>හත්ථිවතිකා වා</b>ති සමාදින්නං හත්ථිවතං <pb V=.171/> එතෙසං අත්ථීති හත්ථිවතිකා, සබ්බහත්ථිකිරියං කරොන්තීති අත්ථො। කථං? “අජ්ජ <pb P=1.218/> පට්ඨාය හත්ථීහි කාතබ්බං කරිස්සාමී”ති එවං උප්පන්නචිත්තා හත්ථීනං ගමනාකාරං තිට්ඨනාකාරං නිසීදනාකාරං සයනාකාරං උච්චාරපස්සාවකරණාකාරං, අඤ්ඤෙ හත්ථී දිස්වා සොණ්ඩං උස්සාපෙත්වා ගමනාකාරඤ්ච සබ්බං කරොන්තීති <b>හත්ථිවතිකා। අස්සවතිකා</b>දීසුපි ලබ්භමානවසෙන යථායොගං යොජෙතබ්බං। තෙසු අවසානෙ <b>දිසාවතිකා වා</b>ති පුරත්ථිමාදිදිසානං නමස්සනවසෙන සමාදින්නදිසාවතිකා, එතෙසං වුත්තප්පකාරානං සමණබ්රාහ්මණානං වතසමාදානං සම්පජ්ජමානං හත්ථිආදීනං සහබ්යතං උපනෙති। සචෙ ඛො පනස්ස මිච්ඡාදිට්ඨි හොති “ඉමිනාහං සීලවතසමාදානබ්රහ්මචරියෙන දෙවො වා දෙවඤ්ඤතරො වා හොමී”ති චින්තයන්තස්ස නිරයතිරච්ඡානයොනීනං අඤ්ඤතරො හොතීති ඤාතබ්බං। වුත්තඤ්හෙතං භගවතා (ම॰ නි॰ 2.79) –
ind:“ඉධ <pb M=.189/>, පුණ්ණ, එකච්චො කුක්කුරවතං භාවෙති පරිපුණ්ණං අබ්බොකිණ්ණං, කුක්කුරසීලං භාවෙති පරිපුණ්ණං අබ්බොකිණ්ණං, කුක්කුරචිත්තං භාවෙති පරිපුණ්ණං අබ්බොකිණ්ණං, කුක්කුරාකප්පං භාවෙති පරිපුණ්ණං අබ්බොකිණ්ණං। සො කුක්කුරවතං භාවෙත්වා පරිපුණ්ණං අබ්බොකිණ්ණං, කුක්කුරසීලං භාවෙත්වා පරිපුණ්ණං අබ්බොකිණ්ණං, කුක්කුරචිත්තං භාවෙත්වා පරිපුණ්ණං අබ්බොකිණ්ණං, කුක්කුරාකප්පං භාවෙත්වා පරිපුණ්ණං අබ්බොකිණ්ණං කායස්ස භෙදා පරං මරණා කුක්කුරානං සහබ්යතං උපපජ්ජති। සචෙ ඛො පනස්ස එවංදිට්ඨි හොති ‘ඉමිනාහං සීලෙන වා වතෙන වා තපෙන වා බ්රහ්මචරියෙන වා දෙවො වා භවිස්සාමි දෙවඤ්ඤතරො වා’ති, සාස්ස හොති මිච්ඡාදිට්ඨි। මිච්ඡාදිට්ඨිස්ස ඛො අහං, පුණ්ණ, ද්වින්නං ගතීනං අඤ්ඤතරං ගතිං වදාමි නිරයං වා තිරච්ඡානයොනිං වා। ඉති ඛො, පුණ්ණ, සම්පජ්ජමානං කුක්කුරවතං කුක්කුරානං සහබ්යතං උපනෙති, විපජ්ජමානං නිරය”න්ති।
bod:<b>ගන්ධබ්බවතිකා</b>දයො ගන්ධබ්බාදීනං සහබ්යතං උපගච්ඡන්තීති අත්ථො න ගහෙතබ්බො, මිච්ඡාදිට්ඨියා ගහිතත්තා නිරයතිරච්ඡානයොනිමෙව උපගච්ඡන්තීති ගහෙතබ්බො।
bod:<b>මුතසුද්ධිකා</b>ති <pb P=1.219/> ඵුසිතෙන සුද්ධිකා। <b>පථවිං ආමසන්තී</b>ති සසම්භාරිකං මහාපථවිං කායෙන ඵුසන්ති। <b>හරිත</b>න්ති අල්ලනීලසද්දලං। <b>ගොමය</b>න්ති ගවාදිගොමයං। <b>කච්ඡප</b>න්ති අට්ඨිකච්ඡපාදිඅනෙකවිධං। <b>ඵාලං අක්කමන්තී</b>ති අයඵාලං මද්දන්ති। <b>තිලවාහ</b>න්ති තිලසකටං තිලරාසිං වා। <b>ඵුස්සතිලං ඛාදන්තී</b>ති මඞ්ගලපටිසංයුත්තං තිලං ඛාදන්ති। <b>ඵුස්සතෙලං මක්ඛෙන්තී</b>ති තථාරූපං තිලතෙලං සරීරබ්භඤ්ජනං කරොන්ති। <b>දන්තකට්ඨ</b>න්ති දන්තපොණං। <b>මත්තිකාය න්හායන්තී</b>ති කුඞ්කුට්ඨාදිකාය <pb V=.172/> සණ්හමත්තිකාය සරීරං උබ්බට්ටෙත්වා න්හායන්ති। <b>සාටකං නිවාසෙන්තී</b>ති මඞ්ගලපටිසංයුත්තං වත්ථං පරිදහන්ති। <b>වෙඨනං වෙඨෙන්තී</b>ති සීසවෙඨනං පත්තුණ්ණාදිපටං සීසෙ ඨපෙන්ති පටිමුච්චන්ති।
bod:<b>තෙධාතුකං කුසලාභිසඞ්ඛාර</b>න්ති කාමධාතුරූපධාතුඅරූපධාතූසු පටිසන්ධිදායකං කොසල්ලසම්භූතං පච්චයාභිසඞ්ඛාරං। <b>සබ්බං අකුසල</b>න්ති ද්වාදසවිධං අකොසල්ලසම්භූතං අකුසලං। <b>යතො</b>ති යදා। තෙ දසවිධො <pb M=.190/> පුඤ්ඤාභිසඞ්ඛාරො ච, ද්වාදසවිධො අපුඤ්ඤාභිසඞ්ඛාරො ච, චතුබ්බිධො ආනෙඤ්ජාභිසඞ්ඛාරො ච යථානුරූපං සමුච්ඡෙදප්පහානෙන පහීනා හොන්ති। <b>අත්තදිට්ඨිජහො</b>ති “එසො මෙ අත්තා”ති ගහිතදිට්ඨිං ජහො। <b>ගාහං ජහො</b>ති “එසොහමස්මී”ති මානසම්පයුත්තගහණං ජහො। පුන <b>අත්තඤ්ජහො</b>ති “එතං මමා”ති තණ්හාගහණවසෙන ච දිට්ඨිගහණවසෙන ච පරාමසිත්වා ගහිතං, පරතො ආමට්ඨඤ්ච, තස්මිං අභිනිවිට්ඨඤ්ච, බලවතණ්හාවසෙන ගිලිත්වා අජ්ඣොසිතඤ්ච, බලවමුච්ඡිතඤ්ච। <b>සබ්බං තං චත්තං හොතී</b>තිආදයො වුත්තනයායෙව।
bod:26:එවං “න බ්රාහ්මණො අඤ්ඤතො සුද්ධිමාහා”ති වත්වා ඉදානි යෙ දිට්ඨිගතිකා අඤ්ඤතො සුද්ධිං බ්රුවන්ති, තෙසං තස්සා දිට්ඨියා අනිබ්බාහකභාවං <pb P=1.220/> දස්සෙන්තො <b>“පුරිමං පහායා”</b>ති ගාථමාහ। තස්සත්ථො – තෙහි අඤ්ඤතො සුද්ධිවාදා සමානාපි යස්සා දිට්ඨියා අප්පහීනත්තා ගහණමුඤ්චනං හොති, තාය <b>පුරිමං</b> සත්ථාරාදිං <b>පහාය අපරං</b> නිස්සිතා, <b>එජා</b>සඞ්ඛාතාය තණ්හාය <b>අනුගතා</b> අභිභූතා රාගාදිභෙදං <b>න තරන්ති සඞ්ගං,</b> තඤ්ච අතරන්තා තං තං ධම්මං උග්ගණ්හන්ති ච <b>නිරස්සජන්ති</b> ච මක්කටොව <b>සාඛ</b>න්ති।
bod:<b>පුරිමං සත්ථාරං පහායා</b>ති පුරිමගහිතං සත්ථුපටිඤ්ඤං වජ්ජෙත්වා। <b>පරං සත්ථාරං නිස්සිතා</b>ති අඤ්ඤං සත්ථුපටිඤ්ඤං නිස්සිතා අල්ලීනා। <b>පුරිමං ධම්මක්ඛානං පහායා</b>තිආදීසුපි එසෙව නයො।
bod:<b>එජානුගා</b>ති තණ්හාය අනුගා। <b>එජානුගතා</b>ති තණ්හාය අනුගතා। <b>එජානුසටා</b>ති තණ්හාය අනුසටා පක්ඛන්දා වා। <b>එජාය පන්නා පතිතා</b>ති තණ්හාය නිමුග්ගා ච නික්ඛිපිතා ච।
bod:<b>මක්කටො</b>ති වානරො। <b>අරඤ්ඤෙ</b>ති විපිනෙ। <b>පවනෙ</b>ති මහාවනෙ। <b>චරමානො</b>ති ගච්ඡමානො। <b>එවමෙවා</b>ති ඔපම්මසංසන්දනං। <b>පුථූ</b>ති නානා। <b>පුථුදිට්ඨිගතානී</b>ති නානාවිධානි දිට්ඨිගතානි। <b>ගණ්හන්ති ච මුඤ්චන්ති චා</b>ති ගහණවසෙන ගණ්හන්ති ච චජනවසෙන මුඤ්චන්ති ච। <b>ආදියන්ති ච නිරස්සජන්ති චා</b>ති පලිබොධං කරොන්ති ච විස්සජ්ජෙන්ති ච ඛිපන්ති ච।
bod:27:පඤ්චමගාථාය <pb V=.173/> ච සම්බන්ධො – යො ච සො “දිට්ඨී හි නං පාව තථා වදාන”න්ති වුත්තො, සො සයං සමාදායාති। තත්ථ <b>සය</b>න්ති සාමං <pb M=.191/>। <b>සමාදායා</b>ති ගහෙත්වා। <b>වතානී</b>ති හත්ථිවතාදීනි। <b>උච්චාවච</b>න්ති අපරාපරං, හීනපණීතං වා සත්ථාරතො සත්ථාරාදිං। <b>සඤ්ඤසත්තො</b>ති කාමසඤ්ඤාදීසු ලග්ගො। <b>විද්වා ච වෙදෙහි සමෙච්ච ධම්ම</b>න්ති පරමත්ථවිද්වා ච අරහා චතූහි මග්ගඤාණවෙදෙහි චතුසච්චධම්මං අභිසමෙච්චාති। සෙසං පාකටමෙව।
bod:<b>සාමං සමාදායා</b>ති සයමෙව ගහෙත්වා। <b>ආදායා</b>ති ආදියිත්වා ගණ්හිත්වා। <b>සමාදායා</b>ති සම්මා ආදාය। <b>ආදියිත්වා</b>ති පලිබොධං <pb P=1.221/> කත්වා। <b>සමාදියිත්වා</b>ති සම්මා පලිබොධං කත්වා। <b>ගණ්හිත්වා</b>ති අවිස්සජ්ජෙත්වා। <b>පරාමසිත්වා</b>ති දස්සිත්වා। <b>අභිනිවිසිත්වා</b>ති පතිට්ඨහිත්වා। <b>කාමසඤ්ඤාදයො</b> වුත්තනයා එව।
bod:<b>විද්වා</b>ති මෙධාවී। <b>විජ්ජාගතො</b>ති විජානනභාවං ගතො। <b>ඤාණී</b>ති පඤ්ඤාසම්පන්නො। <b>විභාවී</b>ති ඤාණෙන වීමංසකො। <b>මෙධාවී</b>ති අනිච්චාදීහි තුලිතඤාණො। <b>පඤ්ඤා</b>තිආදයො හෙට්ඨා වුත්තනයායෙව। චතුසච්චධම්මං විචිනාතීති <b>ධම්මවිචයසම්බොජ්ඣඞ්ගො</b>। බොජ්ඣඞ්ගත්ථො හෙට්ඨා වුත්තොව। <b>වීමංසා</b>ති චතුසච්චධම්මවිචිනනා පඤ්ඤාව। “වීමංසා ධම්මචින්තනා”ති හි වුත්තා। <b>විපස්සනා</b>ති මග්ගසම්පයුත්තා විවිධාකාරෙන පස්සනා පඤ්ඤාව। <b>සම්මාදිට්ඨී</b>ති සොභනා පසට්ඨා සුන්දරා මග්ගසම්පයුත්තා සම්මාදිට්ඨි। <b>තෙහි වෙදෙහී</b>ති එතෙහෙව චතූහි මග්ගඤාණෙහි। <b>අන්තගතො</b>ති ජාතිජරාමරණස්ස පරියොසානං ගතො। <b>කොටිගතො</b>තිආදයො හෙට්ඨා වුත්තනයාව। <b>වෙදානං වා අන්තගතො</b>ති ජානිතබ්බානං අවසානප්පත්තො। <b>වෙදෙහි වා අන්තගතො</b>ති චතූහි මග්ගඤාණවෙදෙහි වට්ටදුක්ඛස්ස පරියන්තභාවෙන අන්තසඞ්ඛාතං නිබ්බානං ගතො। <b>විදිතත්තා</b>ති විදිතභාවෙන ජානිතභාවෙන।
bod:<b>වෙදානි විචෙය්ය කෙවලානී</b>ති ගාථාය අයමත්ථො – යො චතූහි මග්ගඤාණවෙදෙහි කිලෙසක්ඛයං කරොන්තො ගතො, සො පරමත්ථතො වෙදගූ නාම හොති। <b>සොව</b> සබ්බ<b>සමණබ්රාහ්මණානං</b> සත්ථසඤ්ඤිතානි <b>වෙදානි</b> තායෙව මග්ගභාවනාය කිච්චතො අනිච්චාදිවසෙන <b>විචෙය්ය</b>। තත්ථ ඡන්දරාගප්පහානෙන තමෙව <b>සබ්බං වෙදමතිච්ච</b> යාපි වෙදපච්චයා, අඤ්ඤථා වා උප්පජ්ජන්ති වෙදනා, තාසු <b>සබ්බවෙදනාසු වීතරාගො</b> හොති। තස්මා තමත්ථං දස්සෙන්තො “කිං පත්තිනමාහු වෙදගු”න්ති (සු॰ නි॰ 533) පුට්ඨො “ඉදං පත්තින”න්ති අවත්වා <pb M=.192/> “වෙදානි විචෙය්ය…පෙ॰… වෙදගූ සො”ති ආහ। යස්මා වා යො පවිචයපඤ්ඤාය <b>වෙදානි විචෙය්ය,</b> තත්ථ ඡන්දරාගප්පහානෙන <b>සබ්බං වෙදමතිච්ච</b> වත්තති। <b>සො</b> සත්ථසඤ්ඤිතානි <b>වෙදානි</b> ගතො ඤාතො අතික්කන්තොව හොති। යො <b>වෙදනාසු</b> <pb V=.174/> <b>වීතරාගො,</b> සොපි වෙදනාසඤ්ඤිතානි <b>වෙදානි</b> ගතො අතික්කන්තො <pb P=1.222/>, අතිවෙදනං ගතොතිපි <b>වෙදගූ</b>। තස්මා තම්පි අත්ථං දස්සෙන්තො “ඉදං පත්තින”න්ති අවත්වා “වෙදානි විචෙය්ය…පෙ॰… වෙදගූ සො”ති ආහ।
bod:<b>සමෙච්චා</b>ති ඤාණෙන සමාගන්ත්වා। <b>අභිසමෙච්චා</b>ති ඤාණෙන පටිවිජ්ඣිත්වා। <b>ධම්ම</b>න්ති චතුසච්චධම්මං। <b>සබ්බෙ සඞ්ඛාරා</b>ති සබ්බෙ සප්පච්චයා ධම්මා। තෙ හි සඞ්ඛතසඞ්ඛාරා නාම। පච්චයෙහි සඞ්ගම්ම කරීයන්තීති සඞ්ඛාරා, තෙ එවං පච්චයෙහි සඞ්ගම්ම කතත්තා “සඞ්ඛතා”ති විසෙසෙත්වා වුත්තා। “කම්මනිබ්බත්තා තෙභූමකරූපාරූපධම්මා අභිසඞ්ඛතසඞ්ඛාරා”ති (විසුද්ධි॰ 2.587) අට්ඨකථාසු වුත්තා। තෙපි “අනිච්චා වත සඞ්ඛාරා”තිආදීසු (දී॰ නි॰ 2.221, 272; සං॰ නි॰ 1.186) සඞ්ඛතසඞ්ඛාරෙසු සඞ්ගහං ගච්ඡන්ති। “අවිජ්ජාගතොයං, භික්ඛවෙ, පුරිසපුග්ගලො පුඤ්ඤඤ්චෙ සඞ්ඛාරං අභිසඞ්ඛරොතී”තිආදීසු (සං॰ නි॰ 2.51) අවිජ්ජාපච්චයා සඞ්ඛාරාව ආගතා। තෙභූමිකකුසලාකුසලචෙතනා අභිසඞ්ඛරණකසඞ්ඛාරා නාම। “යාවතිකා අභිසඞ්ඛාරස්ස ගති, තාවතිකං ගන්ත්වා අක්ඛාහතං මඤ්ඤෙ අට්ඨාසී”තිආදීසු (අ॰ නි॰ 3.15) ආගතං කායිකචෙතසිකවීරියං පයොගාභිසඞ්ඛාරො නාම। “සඤ්ඤාවෙදයිතනිරොධං සමාපන්නස්ස ඛො, ආවුසො විසාඛ, භික්ඛුනො පඨමං නිරුජ්ඣති වචීසඞ්ඛාරො, තතො කායසඞ්ඛාරො, තතො චිත්තසඞ්ඛාරො”තිආදීසු (ම॰ නි॰ 1.464) ආගතා විතක්කවිචාරා වාචං සඞ්ඛරොන්තීති වචීසඞ්ඛාරා, අස්සාසපස්සාසා කායෙන සඞ්ඛරීයන්තීති කායසඞ්ඛාරා, සඤ්ඤා ච වෙදනා ච චිත්තෙන සඞ්ඛරීයන්තීති චිත්තසඞ්ඛාරා। ඉධ පන සඞ්ඛතසඞ්ඛාරා අධිප්පෙතා। <b>අනිච්චා</b> හුත්වා අභාවට්ඨෙන। <b>දුක්ඛා</b> පටිපීළනට්ඨෙන। <b>සබ්බෙ ධම්මා</b>ති නිබ්බානම්පි අන්තොකත්වා වුත්තා। <b>අනත්තා</b> අවසවත්තනට්ඨෙන। <b>අවිජ්ජාපච්චයා සඞ්ඛාරා</b>ති එත්ථ යං පටිච්ච ඵලමෙති, සො පච්චයො। <b>පටිච්චා</b>ති න විනා, අපච්චක්ඛිත්වාති අත්ථො। <b>එතී</b>ති උප්පජ්ජති චෙව පවත්තති චාති අත්ථො। අපිච උපකාරකට්ඨො පච්චයට්ඨො। අවිජ්ජා ච සා පච්චයො චාති අවිජ්ජාපච්චයො, තස්මා <pb M=.193/> අවිජ්ජාපච්චයා। සඞ්ඛාරා <b>සම්භවන්තී</b>ති නිබ්බත්තන්ති, එවං සම්භවන්තිසද්දස්ස සෙසපදෙහිපි යොජනා කාතබ්බා।
bod:තත්ථ <pb P=1.223/> කතමා අවිජ්ජා? දුක්ඛෙ අඤ්ඤාණං, දුක්ඛසමුදයෙ අඤ්ඤාණං, දුක්ඛනිරොධෙ අඤ්ඤාණං, දුක්ඛනිරොධගාමිනියා පටිපදාය අඤ්ඤාණං, පුබ්බන්තෙ අඤ්ඤාණං, අපරන්තෙ අඤ්ඤාණං, පුබ්බන්තාපරන්තෙ අඤ්ඤාණං, ඉදප්පච්චයතාපටිච්චසමුප්පන්නෙසු ධම්මෙසු අඤ්ඤාණං। කතමෙ සඞ්ඛාරා? පුඤ්ඤාභිසඞ්ඛාරො අපුඤ්ඤාභිසඞ්ඛාරො ආනෙඤ්ජාභිසඞ්ඛාරො, කායසඞ්ඛාරො වචීසඞ්ඛාරො චිත්තසඞ්ඛාරො, අට්ඨ කාමාවචරකුසලචෙතනා, පඤ්ච රූපාවචරකුසලචෙතනා පුඤ්ඤාභිසඞ්ඛාරො, ද්වාදස අකුසලචෙතනා <pb V=.175/> අපුඤ්ඤාභිසඞ්ඛාරො, චතස්සො අරූපාවචරකුසලචෙතනා ආනෙඤ්ජාභිසඞ්ඛාරො, කායසඤ්චෙතනා කායසඞ්ඛාරො, වචීසඤ්චෙතනා වචීසඞ්ඛාරො, මනොසඤ්චෙතනා චිත්තසඞ්ඛාරො।
bod:තත්ථ සියා – කථං පනෙතං ජානිතබ්බං “ඉමෙ සඞ්ඛාරා අවිජ්ජාපච්චයා හොන්තී”ති? අවිජ්ජාභාවෙ භාවතො। යස්ස හි දුක්ඛාදීසු අවිජ්ජාසඞ්ඛාතං අඤ්ඤාණං අප්පහීනං හොති, සො දුක්ඛෙ තාව පුබ්බන්තාදීසු ච අඤ්ඤාණෙන සංසාරදුක්ඛං සුඛසඤ්ඤාය ගහෙත්වා තස්සෙව හෙතුභූතෙ තිවිධෙපි සඞ්ඛාරෙ ආරභති। සමුදයෙ අඤ්ඤාණෙන දුක්ඛහෙතුභූතෙපි තණ්හාපරික්ඛාරෙ සඞ්ඛාරෙ සුඛහෙතුතො මඤ්ඤමානො ආරභති। නිරොධෙ පන මග්ගෙ ච අඤ්ඤාණෙන දුක්ඛස්ස අනිරොධභූතෙපි ගතිවිසෙසෙ දුක්ඛනිරොධසඤ්ඤී හුත්වා නිරොධස්ස ච අමග්ගභූතෙසුපි යඤ්ඤාමරතපාදීසු නිරොධමග්ගසඤ්ඤී හුත්වා දුක්ඛනිරොධං පත්ථයමානො යඤ්ඤාමරතපාදිමුඛෙන තිවිධෙපි සඞ්ඛාරෙ ආරභති।
bod:අපි ච සො තාය චතූසු සච්චෙසු අප්පහීනාවිජ්ජතාය විසෙසතො ජාතිජරාරොගමරණාදිඅනෙකාදීනවවොකිණ්ණම්පි පුඤ්ඤඵලසඞ්ඛාතං දුක්ඛං දුක්ඛතො අජානන්තො තස්ස අධිගමාය කායවචීචිත්තසඞ්ඛාරභෙදං පුඤ්ඤාභිසඞ්ඛාරං ආරභති දෙවච්ඡරකාමකො විය මරුප්පපාතං। සුඛසම්මතස්සාපි ච තස්ස පුඤ්ඤඵලස්ස අන්තෙ මහාපරිළාහජනිකං විපරිණාමදුක්ඛතං අප්පස්සාදතඤ්ච අපස්සන්තොපි තප්පච්චයං වුත්තප්පකාරමෙව පුඤ්ඤාභිසඞ්ඛාරං ආරභති සලභො විය දීපසිඛාභිනිපාතං, මධුබින්දුගිද්ධො විය ච මධුලිත්තසත්ථධාරාලෙහනං।
bod:කාමුපසෙවනාදීසු <pb M=.194/> ච සවිපාකෙසු ආදීනවං අපස්සන්තො සුඛසඤ්ඤාය චෙව කිලෙසාභිභූතතාය ච ද්වාරත්තයප්පවත්තම්පි අපුඤ්ඤාභිසඞ්ඛාරං ආරභති බාලො <pb P=1.224/> විය ගූථකීළනං, මරිතුකාමො විය ච විසඛාදනං। ආරුප්පවිපාකෙසු චාපි සඞ්ඛාරවිපරිණාමදුක්ඛතං අනවබුජ්ඣමානො සස්සතාදිවිපල්ලාසෙන චිත්තසඞ්ඛාරභූතං ආනෙඤ්ජාභිසඞ්ඛාරං ආරභති දිසාමූළ්හො විය පිසාචනගරාභිමුඛමග්ගගමනං। එවං යස්මා අවිජ්ජාභාවතොව සඞ්ඛාරභාවො, න අභාවතො। තස්මා ජානිතබ්බමෙතං “ඉමෙ සඞ්ඛාරා අවිජ්ජාපච්චයා හොන්තී”ති।
bod:එත්ථාහ – ගණ්හාම තාව එතං “අවිජ්ජා සඞ්ඛාරානං පච්චයො”ති, කිං පනායමෙකාව අවිජ්ජා සඞ්ඛාරානං පච්චයො, උදාහු අඤ්ඤෙපි පච්චයා සන්තීති? කිං පනෙත්ථ යදි තාව එකාව, එකකාරණවාදො ආපජ්ජති। අථ අඤ්ඤෙපි සන්ති, “අවිජ්ජාපච්චයා සඞ්ඛාරා”ති එකකාරණනිද්දෙසො නුපපජ්ජතීති? න නුපපජ්ජති। කස්මා? යස්මා –
gax:“එකං <pb V=.176/> න එකතො ඉධ, නානෙකමනෙකතොපි නො එකං।
gae:ඵලමත්ථි අත්ථි පන එක-හෙතුඵලදීපනෙ අත්ථො”॥ (විභ॰ අට්ඨ॰ 226, සඞ්ඛාරපදනිද්දෙස; පටි॰ ම॰ අට්ඨ॰ 1.1.105; විසුද්ධි॰ 2.617)।
bod:භගවා හි කත්ථචි පධානත්තා, කත්ථචි පාකටත්තා, කත්ථචි අසාධාරණත්තා දෙසනාවිලාසස්ස ච වෙනෙය්යානඤ්ච අනුරූපතො එකමෙව හෙතුං වා ඵලං වා දීපෙති। තස්මා අයමිධ අවිජ්ජා විජ්ජමානෙසුපි අඤ්ඤෙසු වත්ථාරම්මණසහජාතධම්මාදීසු සඞ්ඛාරකාරණෙසු “අස්සාදානුපස්සිනො තණ්හා පවඩ්ඪතී”ති (සං॰ නි॰ 2.52) ච, “අවිජ්ජාසමුදයා ආසවසමුදයො”ති (ම॰ නි॰ 1.104) ච වචනතො අඤ්ඤෙසම්පි තණ්හාදීනං සඞ්ඛාරහෙතූනං හෙතූති පධානත්තා, “අවිද්වා, භික්ඛවෙ, අවිජ්ජාගතො පුඤ්ඤාභිසඞ්ඛාරම්පි අභිසඞ්ඛරොතී”ති පාකටත්තා, අසාධාරණත්තා ච සඞ්ඛාරානං හෙතුභාවෙන දීපිතාති වෙදිතබ්බා। එතෙනෙව ච එකෙකහෙතුඵලදීපනපරිහාරවචනෙන සබ්බත්ථ එකෙකහෙතුඵලදීපනෙ පයොජනං වෙදිතබ්බන්ති।
bod:එත්ථාහ – එවං සන්තෙපි එකන්තානිට්ඨඵලාය සාවජ්ජාය අවිජ්ජාය කථං පුඤ්ඤානෙඤ්ජාභිසඞ්ඛාරපච්චයත්තං යුජ්ජති? න හි නිම්බබීජතො උච්ඡු උප්පජ්ජතීති। කථං න යුජ්ජිස්සති? ලොකස්මිඤ්හි –
gax:“විරුද්ධො <pb M=.195/> චා විරුද්ධො ච, සදිසාසදිසො තථා।
gae:ධම්මානං පච්චයො සිද්ධො, විපාකා එව තෙ ච න”॥
bod:ඉති <pb P=1.225/> අයං අවිජ්ජා විපාකවසෙන එකන්තානිට්ඨඵලා, සභාවවසෙන ච සාවජ්ජාපි සමානා සබ්බෙසම්පි එතෙසං පුඤ්ඤාභිසඞ්ඛාරාදීනං යථානුරූපං ඨානකිච්චසභාවවිරුද්ධාවිරුද්ධපච්චයවසෙන, සදිසාසදිසපච්චයවසෙන ච පච්චයො හොතීති වෙදිතබ්බා। අපි ච අයං අඤ්ඤොපි පරියායො –
gax:“චුතූපපාතෙ සංසාරෙ, සඞ්ඛාරානඤ්ච ලක්ඛණෙ।
gae:යො පටිච්චසමුප්පන්න-ධම්මෙසු ච විමුය්හති॥
gax:“අභිසඞ්ඛරොති සො එතෙ, සඞ්ඛාරෙ තිවිධෙ යතො।
gae:අවිජ්ජා පච්චයො තෙසං, තිවිධානම්පයං තතො॥
gax:“යථාපි <pb V=.177/> නාම ජච්චන්ධො, නරො අපරිණායකො।
gae:එකදා යාති මග්ගෙන, උම්මග්ගෙනාපි එකදා॥
gax:“සංසාරෙ සංසරං බාලො, තථා අපරිණායකො।
gae:කරොති එකදා පුඤ්ඤං, අපුඤ්ඤමපි එකදා॥
gax:“යදා ච ඤත්වා සො ධම්මං, සච්චානි අභිසමෙස්සති।
gae:තදා අවිජ්ජූපසමා, උපසන්තො චරිස්සතී”ති॥
bod:<b>සඞ්ඛාරපච්චයා විඤ්ඤාණ</b>න්ති ඡවිඤ්ඤාණකායා චක්ඛුවිඤ්ඤාණං සොතවිඤ්ඤාණං ඝානවිඤ්ඤාණං ජිව්හාවිඤ්ඤාණං කායවිඤ්ඤාණං මනොවිඤ්ඤාණං। තත්ථ චක්ඛුවිඤ්ඤාණං කුසලවිපාකං අකුසලවිපාකන්ති දුවිධං। තථා සොතඝානජිව්හාකායවිඤ්ඤාණානි। මනොවිඤ්ඤාණං පන ද්වෙ විපාකමනොධාතුයො, තිස්සො අහෙතුකවිපාකමනොවිඤ්ඤාණධාතුයො, අට්ඨ සහෙතුකවිපාකචිත්තානි, පඤ්ච රූපාවචරවිපාකචිත්තානි, චත්තාරි අරූපාවචරවිපාකචිත්තානීති බාවීසතිවිධං। ඉති සබ්බානි බාත්තිංසලොකියවිපාකවිඤ්ඤාණානි।
bod:තත්ථ සියා – කථං පනෙතං ජානිතබ්බං “ඉදං වුත්තප්පකාරං විඤ්ඤාණං සඞ්ඛාරපච්චයා හොතී”ති? උපචිතකම්මාභාවෙ විපාකාභාවතො। විපාකඤ්හෙතං, විපාකඤ්ච න උපචිතකම්මාභාවෙ උප්පජ්ජති, යදි උප්පජ්ජෙය්ය, සබ්බෙසං <pb M=.196/> සබ්බවිපාකානි උප්පජ්ජෙය්යුං, න ච උප්පජ්ජන්තීති ජානිතබ්බමෙතං “සඞ්ඛාරපච්චයා ඉදං විඤ්ඤාණං හොතී”ති। සබ්බමෙව හි ඉදං පවත්තිපටිසන්ධිවසෙන ද්වෙධා පවත්තති <pb P=1.226/>। තත්ථ ද්වෙ පඤ්චවිඤ්ඤාණානි, ද්වෙ මනොධාතුයො, සොමනස්සසහගතා අහෙතුකමනොවිඤ්ඤාණධාතූති ඉමානි තෙරස පඤ්චවොකාරභවෙ පවත්තියංයෙව පවත්තන්ති। සෙසානි එකූනවීසති තීසු භවෙසු යථානුරූපං පවත්තියම්පි පටිසන්ධියම්පි පවත්තන්ති।
gax:“ලද්ධප්පච්චයමිති ධම්ම-මත්තමෙතං භවන්තරමුපෙති।
gae:නාස්ස තතො සඞ්කන්ති, න තතො හෙතුං විනා හොති”॥
bod:ඉති හෙතං ලද්ධප්පච්චයං රූපාරූපධම්මමත්තං උප්පජ්ජමානං “භවන්තරමුපෙතී”ති වුච්චති, න සත්තො න ජීවො। තස්ස ච නාපි අතීතභවතො ඉධ සඞ්කන්ති අත්ථි, නාපි තතො හෙතුං විනා ඉධ <pb V=.178/> පාතුභාවො। එත්ථ ච පුරිමං චවනතො චුති, පච්ඡිමං භවන්තරාදිපටිසන්ධානතො පටිසන්ධීති වුච්චති।
bod:එත්ථාහ – නනු එවං අසඞ්කන්තිපාතුභාවෙ සති යෙ ඉමස්මිං මනුස්සත්තභාවෙ ඛන්ධා, තෙසං නිරුද්ධත්තා, ඵලපච්චයස්ස ච කම්මස්ස තත්ථ අගමනතො, අඤ්ඤස්ස අඤ්ඤතො ච තං ඵලං සියා, උපභුඤ්ජකෙ ච අසති කස්ස තං ඵලං සියා, තස්මා න සුන්දරමිදං විධානන්ති? තත්රිදං වුච්චති –
gax:“සන්තානෙ යං ඵලං එතං, නාඤ්ඤස්ස න ච අඤ්ඤතො।
gae:බීජානං අභිසඞ්ඛාරො, එතස්සත්ථස්ස සාධකො॥
gax:“ඵලස්සුප්පත්තියා එව, සිද්ධා භුඤ්ජකසම්මුති।
gae:ඵලුප්පාදෙන රුක්ඛස්ස, යථා ඵලති සම්මුතී”ති॥
bod:යොපි වදෙය්ය “එවං සන්තෙපි එතෙ සඞ්ඛාරා විජ්ජමානා වා ඵලස්ස පච්චයා සියුං, අවිජ්ජමානා වා। යදි ච විජ්ජමානා, පවත්තික්ඛණෙයෙව නෙසං විපාකෙන භවිතබ්බං। අථ අවිජ්ජමානා, පවත්තිතො පුබ්බෙ පච්ඡා ච නිච්චං ඵලාවහා සියු”න්ති। සො එවං වත්තබ්බො –
gax:“කතත්තා පච්චයා එතෙ, න ච නිච්චං ඵලාවහා।
gae:පාටිභොගාදිකං තත්ථ, වෙදිතබ්බං නිදස්සන”න්ති॥
bod:<b>විඤ්ඤාණපච්චයා</b> <pb P=1.227/> <pb M=.197/> <b>නාමරූප</b>න්ති ඉධ වෙදනාසඤ්ඤාසඞ්ඛාරක්ඛන්ධා නාමං, චත්තාරි මහාභූතානි චතුන්නඤ්ච මහාභූතානං උපාදායරූපං රූපං। අභාවකගබ්භසෙය්යකානං අණ්ඩජානඤ්ච පටිසන්ධික්ඛණෙ වත්ථුදසකං කායදසකන්ති වීසති රූපරූපානි, තයො ච අරූපිනො ඛන්ධාති එතෙ තෙවීසති ධම්මා “විඤ්ඤාණපච්චයා නාමරූප”න්ති වෙදිතබ්බා। සභාවකානං භාවදසකං පක්ඛිපිත්වා තෙත්තිංස, ඔපපාතිකසත්තෙසු බ්රහ්මකායිකාදීනං පටිසන්ධික්ඛණෙ චක්ඛුසොතවත්ථුදසකානි ජීවිතින්ද්රියනවකඤ්චාති එකූනචත්තාලීස රූපරූපානි, තයො ච අරූපිනො ඛන්ධාති එතෙ බාචත්තාලීස ධම්මා “විඤ්ඤාණපච්චයා නාමරූප”න්ති වෙදිතබ්බා। කාමභවෙ පන සෙසඔපපාතිකානං, සංසෙදජානං වා සභාවකපරිපුණ්ණායතනානං පටිසන්ධික්ඛණෙ චක්ඛුසොතඝානජිව්හාකායවත්ථුභාවදසකානීති සත්තති රූපරූපානි, තයො ච අරූපිනො ඛන්ධාති එතෙ <pb V=.179/> තෙසත්තති ධම්මා “විඤ්ඤාණපච්චයා නාමරූප”න්ති වෙදිතබ්බා। එස උක්කංසො, අවකංසෙන පන තංතංදසකවිකලානං තස්ස තස්ස වසෙන හාපෙත්වා හාපෙත්වා පටිසන්ධියං විඤ්ඤාණපච්චයා නාමරූපසඞ්ඛා වෙදිතබ්බා। අරූපීනං පන තයොව අරූපිනො ඛන්ධා। අසඤ්ඤීනං රූපතො ජීවිතින්ද්රියනවකමෙවාති। එස තාව පටිසන්ධියං නයො।
bod:පවත්තෙ පන සබ්බත්ථ රූපපවත්තිදෙසෙ පටිසන්ධිචිත්තස්ස ඨිතික්ඛණෙ පටිසන්ධිචිත්තෙන සහ පවත්තඋතුතො උතුසමුට්ඨානං සුද්ධට්ඨකං පාතුභවති। පඨමභවඞ්ගතො පභුති චිත්තසමුට්ඨානං සුද්ධට්ඨකං, සද්දපාතුභාවකාලෙ උතුතො චෙව චිත්තතො ච සද්දනවකං, කබළීකාරාහාරූපජීවීනං ආහාරසමුට්ඨානං සුද්ධට්ඨකන්ති එවං ආහාරසමුට්ඨානස්ස, සුද්ධට්ඨකස්ස, උතුචිත්තසමුට්ඨානානඤ්ච ද්වින්නං නවකානං වසෙන ඡබ්බීසතිවිධං, එකෙකචිත්තෙ තික්ඛත්තුං උප්පජ්ජමානං වුත්තකම්මසමුට්ඨානඤ්ච සත්තතිවිධන්ති ඡන්නවුතිවිධං රූපං, තයො ච අරූපිනො ඛන්ධාති නවනවුතිධම්මා යථාසම්භවං “විඤ්ඤාණපච්චයා නාමරූප”න්ති වෙදිතබ්බා।
bod:තත්ථ සියා – කථං පනෙතං ජානිතබ්බං “පටිසන්ධිනාමරූපං විඤ්ඤාණපච්චයා හොතී”ති? සුත්තතො යුත්තිතො ච। සුත්තෙ <pb P=1.228/> හි “චිත්තානුපරිවත්තිනො ධම්මා”තිආදිනා (ධ॰ ස॰ දුකමාතිකා 62) නයෙන බහුධා වෙදනාදීනං විඤ්ඤාණපච්චයතා සිද්ධා। යුත්තිතො පන –
gax:“චිත්තජෙන <pb M=.198/> හි රූපෙන, ඉධ දිට්ඨෙන සිජ්ඣති।
gae:අදිට්ඨස්සාපි රූපස්ස, විඤ්ඤාණං පච්චයො ඉතී”ති॥
bod:<b>නාමරූපපච්චයා සළායතන</b>න්ති නාමං වුත්තමෙව। ඉධ පන රූපං නියමතො චත්තාරි මහාභූතානි, ඡ වත්ථූනි, ජීවිතින්ද්රියන්ති එකාදසවිධං। සළායතනං පන චක්ඛායතනං සොතඝානජිව්හාකායමනායතනං।
bod:තත්ථ සියා – කථං පනෙතං ජානිතබ්බං “නාමරූපං සළායතනස්ස පච්චයො”ති? නාමරූපභාවෙ භාවතො। තස්ස තස්ස හි නාමස්ස රූපස්ස ච භාවෙ තං තං ආයතනං හොති, න අඤ්ඤථාති।
bod:<b>සළායතනපච්චයා ඵස්සො</b>ති –
gax:“ඡළෙව <pb V=.180/> ඵස්සා සඞ්ඛෙපා, චක්ඛුසම්ඵස්සආදයො।
gae:විඤ්ඤාණමිව බාත්තිංස, විත්ථාරෙන භවන්ති තෙ”॥
bod:<b>ඵස්සපච්චයා වෙදනා</b>ති –
gax:“ද්වාරතො වෙදනා වුත්තා, චක්ඛුසම්ඵස්සජාදිකා।
gae:ඡළෙව තා පභෙදෙන, ඉධ බාත්තිංස වෙදනා”॥
bod:<b>වෙදනාපච්චයා තණ්හා</b>ති –
gax:“රූපතණ්හාදිභෙදෙන, ඡ තණ්හා ඉධ දීපිතා।
gae:එකෙකා තිවිධා තත්ථ, පවත්තාකාරතො මතා॥
gax:“දුක්ඛී සුඛං පත්ථයති, සුඛී භිය්යොපි ඉච්ඡති।
gae:උපෙක්ඛා පන සන්තත්තා, සුඛමිච්චෙව භාසිතා॥
gax:“තණ්හාය පච්චයා තස්මා, හොන්ති තිස්සොපි වෙදනා।
gae:වෙදනාපච්චයා තණ්හා, ඉති වුත්තා මහෙසිනා”ති॥
bod:<b>තණ්හාපච්චයා උපාදාන</b>න්ති චත්තාරි උපාදානානි කාමුපාදානං දිට්ඨුපාදානං සීලබ්බතුපාදානං අත්තවාදුපාදානං। <b>උපාදානපච්චයා භවො</b>ති ඉධ කම්මභවො අධිප්පෙතො, උපපත්තිභවො පන පදුද්ධාරවසෙන වුත්තො। <b>භවපච්චයා ජාතී</b>ති කම්මභවපච්චයා ජාති පටිසන්ධිඛන්ධානං පාතුභවො।
bod:තත්ථ <pb P=1.229/> සියා – කථං පනෙතං ජානිතබ්බං “භවො ජාතියා පච්චයො”ති චෙ? බාහිරපච්චයසමත්තෙපි හීනපණීතතාදිවිසෙසදස්සනතො। බාහිරානඤ්හි ජනකජනනිසුක්කසොණිතාහාරාදීනං පච්චයානං සමත්තෙපි සත්තානං යමකානම්පි <pb M=.199/> සතං හීනපණීතතාදිවිසෙසො දිස්සති। සො ච න අහෙතුකො සබ්බදා ච සබ්බෙසඤ්ච අභාවතො, න කම්මභවතො අඤ්ඤහෙතුකො තදභිනිබ්බත්තකසත්තානං අජ්ඣත්තසන්තානෙ අඤ්ඤස්ස කාරණස්ස අභාවතොති කම්මභවහෙතුකොව। කම්මඤ්හි සත්තානං හීනපණීතතාදිවිසෙසස්ස හෙතු। තෙනාහ භගවා – “කම්මං සත්තෙ <pb V=.181/> විභජති යදිදං හීනපණීතතායා”ති (ම॰ නි॰ 3.289)। තස්මා ජානිතබ්බමෙතං “භවො ජාතියා පච්චයො”ති।
bod:<b>ජාතිපච්චයා ජරාමරණ</b>න්තිආදීසු යස්මා අසති ජාතියා ජරාමරණඤ්චෙව සොකාදයො ච ධම්මා න හොන්ති, ජාතියා පන සති ජරාමරණඤ්චෙව ජරාමරණසඞ්ඛාතදුක්ඛධම්මඵුට්ඨස්ස බාලස්ස ජරාමරණාදිසම්බන්ධා වා තෙන තෙන දුක්ඛධම්මෙන ඵුට්ඨස්ස අනභිසම්බන්ධා වා සොකාදයො ච ධම්මා හොන්ති। තස්මා ජාතිපච්චයා ජරාමරණන්ති। <b>සමෙච්ච අභිසමෙච්ච ධම්ම</b>න්ති ඤාණෙන සමාගන්ත්වා චතුසච්චධම්මං පටිවිජ්ඣිත්වා।
bod:එවං ද්වාදසපදිකං පච්චයාකාරප්පවත්තිං දස්සෙත්වා ඉදානි විවට්ටවසෙන අවිජ්ජාදීනං නිරොධදස්සනත්ථං <b>“අවිජ්ජානිරොධා සඞ්ඛාරනිරොධොති සමෙච්ච අභිසමෙච්ච ධම්ම”</b>න්තිආදිමාහ। තත්ථ <b>අවිජ්ජානිරොධා</b>ති අවිජ්ජාය අනුප්පාදනිරොධා පුන අප්පවත්තිනිරොධෙන। <b>සඞ්ඛාරනිරොධො</b>ති සඞ්ඛාරානං අනුප්පාදනිරොධො හොති। එවං සෙසපදෙසුපි। <b>ඉදං දුක්ඛ</b>න්තිආදයො පුබ්බෙ වුත්තනයා එව। <b>ඉමෙ ධම්මා අභිඤ්ඤෙය්යා</b>ති ඉමෙ තෙභූමකා ධම්මා සභාවලක්ඛණාවබොධවසෙන සොභනාකාරෙන, අධිකෙන ඤාණෙන වා සභාවතො ජානිතබ්බා। <b>පරිඤ්ඤෙය්යා</b>ති සාමඤ්ඤලක්ඛණාවබොධවසෙන, කිච්චසමාපනවසෙන ච බ්යාපිත්වා ජානිතබ්බා। <b>ඉමෙ ධම්මා පහාතබ්බා</b>ති ඉමෙ සමුදයපක්ඛිකා ධම්මා තෙන තෙන ගුණඞ්ගෙන පහාතබ්බා। <b>භාවෙතබ්බා</b>ති <pb P=1.230/> වඩ්ඪෙතබ්බා। <b>සච්ඡිකාතබ්බා</b>ති පච්චක්ඛං කාතබ්බා। දුවිධා සච්ඡිකිරියා පටිලාභසච්ඡිකිරියා ච ආරම්මණසච්ඡිකිරියා ච। <b>ඡන්නං ඵස්සායතනාන</b>න්ති චක්ඛාදීනං ඡන්නං ආයතනානං। <b>සමුදයඤ්ච අත්ථඞ්ගමඤ්චා</b>ති උප්පාදඤ්ච නිරොධඤ්ච।
bod:<b>භූරිපඤ්ඤො</b>ති භූරි වියාති භූරි, තාය භූරිපඤ්ඤාය සමන්නාගතො භූරිපඤ්ඤො। <b>මහාපඤ්ඤො</b>තිආදීසු මහාපඤ්ඤාදීහි සමන්නාගතොති අත්ථො।
bod:තත්රිදං <pb M=.200/> මහාපඤ්ඤාදීනං නානත්තං – කතමා මහාපඤ්ඤා? මහන්තෙ අත්ථෙ පරිග්ගණ්හාතීති මහාපඤ්ඤා। මහන්තෙ ධම්මෙ…පෙ॰… මහන්තා නිරුත්තියො… මහන්තානි පටිභානානි පරිග්ගණ්හාතීති මහාපඤ්ඤා। මහන්තෙ සීලක්ඛන්ධෙ පරිග්ගණ්හාතීති මහාපඤ්ඤා। මහන්තෙ සමාධික්ඛන්ධෙ…පෙ॰… පඤ්ඤාක්ඛන්ධෙ… විමුත්තික්ඛන්ධෙ… විමුත්තිඤාණදස්සනක්ඛන්ධෙ පරිග්ගණ්හාතීති මහාපඤ්ඤා। මහන්තානි ඨානාඨානානි…පෙ॰… මහාවිහාරසමාපත්තියො… මහන්තානි අරියසච්චානි… මහන්තෙ සතිපට්ඨානෙ… සම්මප්පධානෙ… ඉද්ධිපාදෙ… මහන්තානි ඉන්ද්රියානි <pb V=.182/>… බලානි… බොජ්ඣඞ්ගානි… මහන්තෙ අරියමග්ගෙ… මහන්තානි සාමඤ්ඤඵලානි… මහාඅභිඤ්ඤායො… මහන්තං පරමත්ථං නිබ්බානං පරිග්ගණ්හාතීති මහාපඤ්ඤා।
bod:කතමා පුථුපඤ්ඤා? පුථුනානාඛන්ධෙසු ඤාණං පවත්තතීති පුථුපඤ්ඤා। පුථුනානාධාතූසු…පෙ॰… පුථුනානාආයතනෙසු… පුථුනානාපටිච්චසමුප්පාදෙසු… පුථුනානාසුඤ්ඤතමනුපලබ්භෙසු… පුථුනානාඅත්ථෙසු… ධම්මෙසු… නිරුත්තීසු… පටිභානෙසු… පුථුනානාසීලක්ඛන්ධෙසු… පුථුනානාසමාධිපඤ්ඤාවිමුත්තිවිමුත්තිඤාණදස්සනක්ඛන්ධෙසු… පුථුනානාඨානාඨානෙසු… පුථුනානාවිහාරසමාපත්තීසු… පුථුනානාඅරියසච්චෙසු… පුථුනානාසතිපට්ඨානෙසු… සම්මප්පධානෙසු… ඉද්ධිපාදෙසු… ඉන්ද්රියෙසු… බලෙසු… බොජ්ඣඞ්ගෙසු… පුථුනානාඅරියමග්ගෙසු… සාමඤ්ඤඵලෙසු… අභිඤ්ඤාසු… පුථුනානාජනසාධාරණෙ ධම්මෙ සමතික්කම්ම පරමත්ථෙ නිබ්බානෙ ඤාණං පවත්තතීති පුථුපඤ්ඤා।
bod:කතමා <pb P=1.231/> හාසපඤ්ඤා? ඉධෙකච්චො හාසබහුලො වෙදබහුලො තුට්ඨිබහුලො පාමොජ්ජබහුලො සීලං පරිපූරෙති। ඉන්ද්රියසංවරං පරිපූරෙති। භොජනෙ මත්තඤ්ඤුතං…පෙ॰… ජාගරියානුයොගං… සීලක්ඛන්ධං… සමාධික්ඛන්ධං… පඤ්ඤාක්ඛන්ධං… විමුත්තික්ඛන්ධං… විමුත්තිඤාණදස්සනක්ඛන්ධං පරිපූරෙතීති හාසපඤ්ඤා। හාසබහුලො…පෙ॰… පාමොජ්ජබහුලො ඨානාඨානං පටිවිජ්ඣතීති හාසපඤ්ඤා। හාසබහුලො විහාරසමාපත්තියො පරිපූරෙතීති හාසපඤ්ඤා। හාසබහුලො අරියසච්චානි පටිවිජ්ඣතීති හාසපඤ්ඤා। සතිපට්ඨානෙ භාවෙති සම්මප්පධානෙ… ඉද්ධිපාදෙ… ඉන්ද්රියානි… බලානි… බොජ්ඣඞ්ගෙ… අරියමග්ගං භාවෙතීති හාසපඤ්ඤා, හාසබහුලො සාමඤ්ඤඵලානි සච්ඡිකරොතීති හාසපඤ්ඤා, අභිඤ්ඤායො පටිවිජ්ඣතීති හාසපඤ්ඤා, හාසබහුලො පරමත්ථං නිබ්බානං සච්ඡිකරොතීති හාසපඤ්ඤා।
bod:කතමා <pb M=.201/> ජවනපඤ්ඤා? යං කිඤ්චි රූපං අතීතානාගතපච්චුප්පන්නං අජ්ඣත්තං වා බහිද්ධා වා ඔළාරිකං වා සුඛුමං වා හීනං වා පණීතං වා යං දූරෙ සන්තිකෙ වා, සබ්බං රූපං අනිච්චතො ඛිප්පං ජවතීති ජවනපඤ්ඤා। දුක්ඛතො, අනත්තතො ඛිප්පං ජවතීති ජවනපඤ්ඤා। යා කාචි වෙදනා…පෙ॰… යා කාචි සඤ්ඤා… යෙ කෙචි සඞ්ඛාරා… යං කිඤ්චි විඤ්ඤාණං අතීතානාගතපච්චුප්පන්නං…පෙ॰… යං දූරෙ සන්තිකෙ වා, සබ්බං විඤ්ඤාණං අනිච්චතො… දුක්ඛතො… අනත්තතො ඛිප්පං ජවතීති ජවනපඤ්ඤා। චක්ඛුං…පෙ॰… ජරාමරණං අතීතානාගතපච්චුප්පන්නං අනිච්චතො… දුක්ඛතො… අනත්තතො ඛිප්පං ජවතීති ජවනපඤ්ඤා।
bod:රූපං <pb V=.183/> අතීතානාගතපච්චුප්පන්නං අනිච්චං ඛයට්ඨෙන, දුක්ඛං භයට්ඨෙන, අනත්තා අසාරකට්ඨෙනාති තුලයිත්වා තීරයිත්වා විභාවයිත්වා විභූතං කත්වා රූපනිරොධෙ නිබ්බානෙ ඛිප්පං ජවතීති ජවනපඤ්ඤා। වෙදනා… සඤ්ඤා… සඞ්ඛාරා… විඤ්ඤාණං… චක්ඛුං…පෙ॰… ජරාමරණං අතීතානාගතපච්චුප්පන්නං අනිච්චං ඛයට්ඨෙන, දුක්ඛං භයට්ඨෙන, අනත්තා අසාරකට්ඨෙනාති තුලයිත්වා…පෙ॰… විභූතං කත්වා ජරාමරණනිරොධෙ නිබ්බානෙ ඛිප්පං ජවතීති ජවනපඤ්ඤා।
bod:රූපං අතීතානාගතපච්චුප්පන්නං අනිච්චං සඞ්ඛතං පටිච්චසමුප්පන්නං ඛයධම්මං වයධම්මං විරාගධම්මං නිරොධධම්මන්ති තුලයිත්වා…පෙ॰… <pb P=1.232/> විභූතං කත්වා රූපනිරොධෙ නිබ්බානෙ ඛිප්පං ජවතීති ජවනපඤ්ඤා। වෙදනා…පෙ॰… සඤ්ඤා… සඞ්ඛාරා… විඤ්ඤාණං… චක්ඛුං…පෙ॰… ජරාමරණං අතීතානාගතපච්චුප්පන්නං අනිච්චං…පෙ॰… නිරොධධම්මන්ති තුලයිත්වා…පෙ॰… විභූතං කත්වා ජරාමරණනිරොධෙ නිබ්බානෙ ඛිප්පං ජවතීති ජවනපඤ්ඤා।
bod:කතමා තික්ඛපඤ්ඤා? ඛිප්පං කිලෙසෙ ඡින්දතීති තික්ඛපඤ්ඤා। උප්පන්නං කාමවිතක්කං නාධිවාසෙති। උප්පන්නං බ්යාපාදවිතක්කං… උප්පන්නං විහිංසාවිතක්කං… උප්පන්නුප්පන්නෙ පාපකෙ අකුසලෙ ධම්මෙ… උප්පන්නං රාගං… උප්පන්නං දොසං… මොහං… කොධං… උපනාහං… මක්ඛං… පළාසං… ඉස්සං… මච්ඡරියං… මායං… සාඨෙය්යං… ථම්භං… සාරම්භං… මානං… අතිමානං… මදං… පමාදං… සබ්බෙ කිලෙසෙ… සබ්බෙ දුච්චරිතෙ… සබ්බෙ අභිසඞ්ඛාරෙ… සබ්බෙ භවගාමිකම්මෙ නාධිවාසෙති පජහති විනොදෙති බ්යන්තීකරොති අනභාවං ගමෙතීති තික්ඛපඤ්ඤා। එකම්හි ආසනෙ චත්තාරො අරියමග්ගා, චත්තාරි ච සාමඤ්ඤඵලානි, චතස්සො ච පටිසම්භිදායො, ඡ අභිඤ්ඤායො අධිගතා හොන්ති සච්ඡිකතා ඵස්සිතා පඤ්ඤායාති තික්ඛපඤ්ඤා।
bod:කතමා <pb M=.202/> නිබ්බෙධිකපඤ්ඤා? ඉධෙකච්චො සබ්බසඞ්ඛාරෙසු උබ්බෙගබහුලො හොති උත්තාසබහුලො උක්කණ්ඨනබහුලො අරතිබහුලො අනභිරතිබහුලො බහිමුඛො න රමති සබ්බසඞ්ඛාරෙසු, අනිබ්බිද්ධපුබ්බං අපදාලිතපුබ්බං ලොභක්ඛන්ධං නිබ්බිජ්ඣති පදාලෙතීති නිබ්බෙධිකපඤ්ඤා। අනිබ්බිද්ධපුබ්බං අපදාලිතපුබ්බං දොසක්ඛන්ධං…පෙ॰… මොහක්ඛන්ධං… කොධං… උපනාහං…පෙ॰… සබ්බෙ භවගාමිකම්මෙ නිබ්බිජ්ඣති පදාලෙතීති නිබ්බෙධිකපඤ්ඤා।
bod:28:<b>ස සබ්බධම්මෙසු විසෙනිභූතො, යං කිඤ්චි දිට්ඨං ව සුතං මුතං වා</b>ති සො භූරිපඤ්ඤො ඛීණාසවො යං කිඤ්චි දිට්ඨං වා සුතං වා මුතං වා තෙසු සබ්බධම්මෙසු මාරසෙනං විනාසෙත්වා ඨිතභාවෙන <pb V=.184/> විසෙනිභූතො। <b>තමෙව දස්සි</b>න්ති තං එව විසුද්ධදස්සිං। <b>විවටං චරන්ත</b>න්ති තණ්හාඡදනාදිවිගමෙන විවටං හුත්වා චරන්තං। <b>කෙනීධ ලොකස්මි විකප්පයෙය්යා</b>ති <pb P=1.233/> කෙන ඉධ ලොකෙ තණ්හාකප්පෙන වා දිට්ඨිකප්පෙන වා කොචි විකප්පෙය්ය, තෙසං වා පහීනත්තා රාගාදිනා පුබ්බෙ වුත්තෙනාති।
bod:<b>කාමා තෙ පඨමා සෙනා</b>තිආදීසු චතූසු ගාථාසු අයමත්ථො – යස්මා ආදිතොව අගාරියභූතෙ සත්තෙ වත්ථුකාමෙසු කිලෙස<b>කාමා</b> මොහයන්ති, තෙ අභිභුය්ය අනගාරියභාවං උපගතානං පන්තෙසු වා සෙනාසනෙසු, අඤ්ඤතරඤ්ඤතරෙසු වා අධිකුසලෙසු ධම්මෙසු <b>අරති</b> උප්පජ්ජති। වුත්තඤ්චෙතං – “පබ්බජිතෙන ඛො, ආවුසො, අභිරති දුක්කරා”ති (සං॰ නි॰ 4.331)। තතො තෙ පරපටිබද්ධජීවිකත්තා <b>ඛුප්පිපාසා</b> බාධෙති, තාය බාධිතානං පරියෙසන<b>තණ්හා</b> චිත්තං කිලමයති, අථ නෙසං කිලන්තචිත්තානං <b>ථිනමිද්ධං</b> ඔක්කමති තතො විසෙසමනධිගච්ඡන්තානං දුරභිසම්භවෙසු අරඤ්ඤවනපත්ථෙසු සෙනාසනෙසු විහරතං උත්රාසසඤ්ඤිතා <b>භීරු</b> ජායති, තෙසං උස්සඞ්කිතපරිසඞ්කිතානං දීඝරත්තං විවෙකරසමනස්සාදයමානානං විහරතං “න සියා නු ඛො එස මග්ගො”ති පටිපත්තියං <b>විචිකිච්ඡා</b> උප්පජ්ජති, තං විනොදෙත්වා විහරතං අප්පමත්තකෙන විසෙසාධිගමෙන <b>මානමක්ඛථම්භා</b> ජායන්ති, තෙපි විනොදෙත්වා විහරතං තතො අධිකතරං විසෙසාධිගමං නිස්සාය <b>ලාභසක්කාරසිලොකා</b> උප්පජ්ජන්ති, ලාභාදිමුච්ඡිතා ධම්මපටිරූපකානි පකාසෙන්තා <b>මිච්ඡායසං</b> අධිගන්ත්වා තත්ථ ඨිතා ජාතිආදීහි <b>අත්තානං උක්කංසෙන්ති, පරං වම්භෙන්ති</b>। තස්මා කාමාදීනං පඨමසෙනාදිභාවො වෙදිතබ්බො।
bod:එවමෙතං <pb M=.203/> දසවිධං සෙනං උද්දිසිත්වා යස්මා සා කණ්හධම්මසමන්නාගතත්තා කණ්හස්ස නමුචිනො උපකාරාය සංවත්තති, තස්මා නං “තව සෙනා”ති නිද්දිසන්තො ආහ – <b>“එසා නමුචි තෙ සෙනා, කණ්හස්සාභිප්පහාරිනී”</b>ති। තත්ථ <b>අභිප්පහාරිනී</b>ති සමණබ්රාහ්මණානං ඝාතිනී නිප්පොථිනී, අන්තරායකරීති අත්ථො। <b>න නං අසූරො ජිනාති, ජෙත්වාව ලභතෙ සුඛ</b>න්ති එවං තව සෙනං අසූරො කායෙ ච ජීවිතෙ ච සාපෙක්ඛො පුරිසො න ජිනාති, සූරො පන ජිනාති, ජෙත්වාව මග්ගසුඛං ඵලසුඛඤ්ච අධිගච්ඡති।
bod:<b>යතො</b> <pb P=1.234/> <b>චතූහි අරියමග්ගෙහී</b>ති යදා චතූහි නිද්දොසනිබ්බානමග්ගනසඞ්ඛාතෙහි මග්ගෙහි। <b>මාරසෙනා</b>ති මාරස්ස සෙනා වචනකරා කිලෙසා। <b>පටිසෙනිකරා</b>ති පටිපක්ඛකරා। <b>ජිතා චා</b>ති පරාජයමානා හනිතා ච। <b>පරාජිතා චා</b>ති නිග්ගහිතා ච। <b>භග්ගා</b>ති භින්නා। <b>විප්පලුග්ගා</b>ති චුණ්ණවිචුණ්ණා। <b>පරම්මුඛා</b>ති විමුඛභාවං පාපිතා। <b>විසෙනිභූතො</b>ති නික්කිලෙසො හුත්වා ඨිතො।
bod:<b>වොදාතදස්සි</b>න්ති <pb V=.185/> බ්යවදාතදස්සිං। <b>තානි ඡදනානී</b>ති එතානි තණ්හාදිකිලෙසඡදනානි। <b>විවටානී</b>ති පාකටීකතානි। <b>විද්ධංසිතානී</b>ති ඨිතට්ඨානතො අපහතානි। <b>උග්ඝාටිතානී</b>ති උප්පාටිතානි। <b>සමුග්ඝාටිතානී</b>ති විසෙසෙන උප්පාටිතානි।
bod:29:<b>න කප්පයන්තී</b>ති ගාථාය සම්බන්ධො අත්ථො ච – කිඤ්ච භිය්යො? තෙ හි තාදිසා සන්තො ද්වින්නං කප්පානං පුරෙක්ඛාරානඤ්ච කෙනචි <b>න කප්පයන්ති, න පුරෙක්ඛරොන්ති</b>। පරමත්ථං අච්චන්තසුද්ධිං අධිගතත්තා අනච්චන්තසුද්ධිංයෙව අකිරියසස්සතදිට්ඨිං <b>“අච්චන්තසුද්ධී”ති න තෙ වදන්ති। ආදානගන්ථං ගතිතං විසජ්ජා</b>ති චතුබ්බිධම්පි රූපාදීනං ආදායකත්තා ආදානගන්ථං අත්තනො චිත්තසන්තානෙ ගථිතං බද්ධං අරියමග්ගසත්ථෙන විස්සජ්ජ ඡින්දිත්වා। සෙසං පාකටමෙව।
bod:<b>අච්චන්තසුද්ධි</b>න්ති අච්චන්තං පරමත්ථං සුද්ධිං। <b>සංසාරසුද්ධි</b>න්ති සංසාරතො සුද්ධිං। <b>අකිරියදිට්ඨි</b>න්ති කරොතො න කරීයති පාපන්ති අකිරියදිට්ඨිං। <b>සස්සතවාද</b>න්ති “නිච්චො ධුවො සස්සතො”ති වචනං। <b>න වදන්ති</b> න කථෙන්ති।
bod:<b>ගන්ථා</b>ති <pb M=.204/> නාමකායං ගන්ථෙන්ති, චුතිපටිසන්ධිවසෙන වට්ටස්මිං ඝටෙන්තීති ගන්ථා। අභිජ්ඣා ච සා නාමකායඝටනවසෙන ගන්ථො චාති <b>අභිජ්ඣාකායගන්ථො</b>। හිතසුඛං බ්යාපාදයතීති <b>බ්යාපාදො</b>। බ්යාපාදො ච සො වුත්තනයෙන ගන්ථො චාති <b>බ්යාපාදො කායගන්ථො। සීලබ්බතපරාමාසො</b>ති “ඉතො බහිද්ධා සමණබ්රාහ්මණානං සීලෙන සුද්ධි වතෙන සුද්ධී”ති (ධ॰ ස॰ 1143, 1222) පරතො ආමාසො। <b>ඉදංසච්චාභිනිවෙසො</b>ති සබ්බඤ්ඤුභාසිතම්පි පටික්ඛිපිත්වා “සස්සතො ලොකො, ඉදමෙව සච්චං, මොඝමඤ්ඤ”න්ති <pb P=1.235/> (ධ॰ ස॰ 1144) ඉමිනා ආකාරෙන අභිනිවෙසො ඉදංසච්චාභිනිවෙසො। <b>අත්තනො දිට්ඨියා රාගො</b>ති අත්තනා අභිනිවිසිත්වා ගහිතාය දිට්ඨියා ඡන්දරාගො। <b>පරවාදෙසු ආඝාතො</b>ති පරස්ස වචනෙසු කොපො। <b>අප්පච්චයො</b>ති අතුට්ඨාකාරො। <b>අත්තනො සීලං වා</b>ති අත්තනා සමාදින්නං ගොසීලාදිසීලං වා। <b>අත්තනො දිට්ඨී</b>ති අත්තනා ගහිතා පරාමට්ඨා දිට්ඨි। <b>තෙහි ගන්ථෙහී</b>ති එතෙහි වුත්තෙහි නාමකායඝටනෙහි। <b>රූපං ආදියන්තී</b>ති චතුසමුට්ඨානිකං රූපාරම්මණං ආදියන්ති ගණ්හන්ති। <b>උපාදියන්තී</b>ති උපගන්ත්වා ගණ්හන්ති තණ්හාගහණෙන। <b>පරාමසන්ති</b> දිට්ඨිගහණෙන। <b>අභිනිවිසන්ති</b> මානගහණෙන। <b>වට්ට</b>න්ති තෙභූමකවට්ටං। <b>ගන්ථෙ</b>ති බන්ධනෙ।
bod:<b>වොසජ්ජිත්වා වා</b>ති සම්මා විස්සජ්ජිත්වා වා। <b>ගථිතෙ</b>ති බන්ධනෙ। <b>ගන්ථිතෙ</b>ති ගන්ථනෙන ගන්ථිතෙ। <b>විබන්ධෙ</b>ති විසෙසෙන බන්ධෙ। <b>ආබන්ධෙ</b>ති අනෙකවිධෙන බන්ධෙ। <b>පලිබුද්ධෙ</b>ති අමුඤ්චිතෙ। <b>බන්ධනෙ පොටයිත්වා</b>ති තණ්හාමානදිට්ඨිබන්ධනානි පප්පොටයිත්වා। <b>විසජ්ජා</b>ති චජිත්වා।
bod:ඉමෙ <pb V=.186/> පන චත්තාරො ගන්ථෙ කිලෙසපටිපාටියාපි ආහරිතුං වට්ටති, මග්ගපටිපාටියාපි – කිලෙසපටිපාටියා අභිජ්ඣාකායගන්ථො අරහත්තමග්ගෙන පහීයති, බ්යාපාදො කායගන්ථො අනාගාමිමග්ගෙන, සීලබ්බතපරාමාසො කායගන්ථො ඉදංසච්චාභිනිවෙසො කායගන්ථො සොතාපත්තිමග්ගෙන। මග්ගපටිපාටියා සීලබ්බතපරාමාසො කායගන්ථො ඉදංසච්චාභිනිවෙසො කායගන්ථො සොතාපත්තිමග්ගෙන, බ්යාපාදො කායගන්ථො අනාගාමිමග්ගෙන, අභිජ්ඣාකායගන්ථො අරහත්තමග්ගෙනාති। එතෙ චත්තාරො ගන්ථා යස්ස සංවිජ්ජන්ති, තං චුතිපටිසන්ධිවසෙන වට්ටස්මිං ගන්ථෙන්ති ඝටෙන්තීති ගන්ථා। තෙ චතුප්පභෙදා අභිජ්ඣායන්ති එතාය, සයං වා අභිජ්ඣායති, අභිජ්ඣායනමත්තමෙව වා එසාති <b>අභිජ්ඣා</b>। ලොභොයෙව <pb M=.205/> නාමකායං ගන්ථෙති චුතිපටිසන්ධිවසෙන වට්ටස්මිං ඝටෙතීති <b>කායගන්ථො</b>। බ්යාපජ්ජති තෙන චිත්තං පූතිභාවං ගච්ඡති, බ්යාපාදයති <pb P=1.236/> වා විනයාචාරරූපසම්පත්තිහිතසුඛාදීනීති <b>බ්යාපාදො</b>। “ඉතො බහිද්ධා සමණබ්රාහ්මණානං සීලෙන සුද්ධි වතෙන සුද්ධී”ති පරාමසනං සීලබ්බතපරාමාසො, සබ්බඤ්ඤුභාසිතම්පි පටික්ඛිපිත්වා “සස්සතො ලොකො, ඉදමෙව සච්චං, මොඝමඤ්ඤ”න්තිආදිනා ආකාරෙන අභිනිවිසතීති ඉදංසච්චාභිනිවෙසො। <b>යථා වය්හං වා</b>තිආදිං වය්හාදිවිසඞ්ඛරණං ගන්ථානං වියොගකරණෙ උපමං දස්සෙන්තො ආහ।
bod:<b>න ජනෙන්තී</b>ති න උප්පාදෙන්ති। <b>න සඤ්ජනෙන්තී</b>ති න නිබ්බත්තෙන්ති। <b>නාභිනිබ්බත්තෙන්තී</b>ති උපසග්ගවසෙන පදං වඩ්ඪිතං। න සඤ්ජනෙන්තීති උප්පාදක්ඛණං। න නිබ්බත්තෙන්ති නාභිනිබ්බත්තෙන්තීති පවත්තික්ඛණං සන්ධාය වුත්තං।
bod:30:<b>සීමාතිගො</b>ති ගාථා එකපුග්ගලාධිට්ඨානාය දෙසනාය වුත්තා। පුබ්බසදිසො එව පනස්සා සම්බන්ධො, සො එවං අත්ථවණ්ණනාය සද්ධිං වෙදිතබ්බො – කිඤ්ච භිය්යො? සො ඊදිසො භූරිපඤ්ඤො චතුන්නං කිලෙසසීමානං අතීතත්තා <b>සීමාතිගො,</b> බාහිතපාපත්තා ච <b>බ්රාහ්මණො,</b> ඉත්ථම්භූතස්ස ච <b>තස්ස නත්ථි,</b> පරචිත්තපුබ්බෙනිවාසඤාණෙහි <b>ඤත්වා</b> වා මංසදිබ්බචක්ඛූහි <b>දිස්වා</b> වා කිඤ්චි <b>සමුග්ගහීතං,</b> අභිනිවිට්ඨන්ති වුත්තං හොති। සො ච කාමරාගාභාවතො <b>න රාගරාගී</b> රූපාරූපරාගාභාවතො <b>න විරාගරත්තො,</b> යතො එවංවිධස්ස <b>තස්ස</b> “ඉදං පරම”න්ති කිඤ්චි <b>ඉධ උග්ගහීතං නත්ථී</b>ති අරහත්තනිකූටෙන දෙසනං නිට්ඨාපෙසි।
bod:<b>චතස්සො සීමායො</b>ති චත්තාරො පරිච්ඡෙදා। <b>දිට්ඨානුසයො</b>ති දිට්ඨි ච සා අප්පහීනට්ඨෙන අනුසයො චාති දිට්ඨානුසයො। <b>විචිකිච්ඡානුසයා</b>දීසුපි එසෙව නයො। කෙනට්ඨෙන අනුසයා? අනුසයනට්ඨෙන। කො එස අනුසයට්ඨො නාමාති? අප්පහීනට්ඨො। එතෙ හි අප්පහීනට්ඨෙන තස්ස තස්ස <pb V=.187/> සන්තානෙ අනුසෙන්ති නාම, තස්මා “අනුසයා”ති වුච්චන්ති। <b>අනුසෙන්තී</b>ති අනුරූපං කාරණං ලභිත්වා උප්පජ්ජන්තීති අත්ථො। අථාපි සියා – අනුසයට්ඨො නාම අප්පහීනාකාරො, අප්පහීනාකාරො ච “උප්පජ්ජතී”ති වත්තුං න යුජ්ජති, තස්මා න අනුසයා උප්පජ්ජන්තීති। තත්රිදං පටිවචනං – අප්පහීනාකාරො අනුසයො, අනුසයොති පන අප්පහීනට්ඨෙන ථාමගතා කිලෙසා වුච්චන්ති। සො චිත්තසම්පයුත්තො සාරම්මණො සප්පච්චයට්ඨෙන <pb M=.206/> සහෙතුකො එකන්තාකුසලො අතීතොපි හොති අනාගතොපි පච්චුප්පන්නොපි, තස්මා “උප්පජ්ජතී”ති වත්තුං යුජ්ජති।
bod:තත්රිදං <pb P=1.237/> පමාණං – <b>පටිසම්භිදායං</b> තාව අභිසමයකථායං (පටි॰ ම॰ 3.21) “පච්චුප්පන්නෙ කිලෙසෙ පජහතී”ති පුච්ඡිත්වා අනුසයානං පච්චුප්පන්නභාවස්ස අත්ථිතාය “ථාමගතො අනුසයං පජහතී”ති වුත්තං। <b>ධම්මසඞ්ගණියං</b> මොහස්ස පදභාජනෙ (ධ॰ ස॰ 390) “අවිජ්ජානුසයො අවිජ්ජාපරියුට්ඨානං, අවිජ්ජාලඞ්ගී මොහො අකුසලමූලං, අයං තස්මිං සමයෙ මොහො හොතී”ති අකුසලචිත්තෙන සද්ධිං අවිජ්ජානුසයස්ස උප්පන්නභාවො වුත්තො। <b>කථාවත්ථුස්මිං</b> “අනුසයා අබ්යාකතා අනුසයා අහෙතුකා අනුසයා චිත්තවිප්පයුත්තා”ති (කථා॰ 605) සබ්බෙ වාදා පටිසෙධිතා। <b>අනුසයයමකෙ</b> සත්තන්නං මහාවාරානං අඤ්ඤතරස්මිං උප්පජ්ජනවාරෙ “යස්ස කාමරාගානුසයො උප්පජ්ජති තස්ස පටිඝානුසයො උප්පජ්ජතී”තිආදි වුත්තං। තස්මා “අනුසෙන්තීති අනුරූපං කාරණං ලභිත්වා උප්පජ්ජන්තී”ති යං වුත්තං, තං ඉමිනා තන්තිප්පමාණෙන සුවුත්තන්ති වෙදිතබ්බං। යම්පි “චිත්තසම්පයුත්තො සාරම්මණො”තිආදි වුත්තං, තම්පි සුවුත්තමෙව। අනුසයො හි නාමෙස පරිනිප්ඵන්නො චිත්තසම්පයුත්තො අකුසලධම්මොති නිට්ඨමෙත්ථ ගන්තබ්බං।
bod:තත්ථ දිට්ඨානුසයො චතූසු දිට්ඨිසම්පයුත්තෙසු, විචිකිච්ඡානුසයො විචිකිච්ඡාසහගතෙ, අවිජ්ජානුසයො ද්වාදසසු අකුසලචිත්තෙසු සහජාතවසෙන ආරම්මණවසෙන ච; තයොපි අවසෙසතෙභූමකධම්මෙසු ආරම්මණවසෙන දිට්ඨිවිචිකිච්ඡාමොහා। කාමරාගානුසයො චෙත්ථ ලොභසහගතචිත්තෙසු සහජාතවසෙන ආරම්මණවසෙන ච, මනාපෙසු අවසෙසකාමාවචරධම්මෙසු ආරම්මණවසෙන උප්පජ්ජමානො ලොභො। පටිඝානුසයො දොමනස්සසහගතචිත්තෙසු සහජාතවසෙන ආරම්මණවසෙන ච, අමනාපෙසු අවසෙසකාමාවචරධම්මෙසු ආරම්මණවසෙනෙව උප්පජ්ජමානො දොසො। මානානුසයො දිට්ඨිවිප්පයුත්තලොභසහගතචිත්තෙසු සහජාතවසෙන ආරම්මණවසෙන ච, දුක්ඛවෙදනාවජ්ජෙසු අවසෙසකාමාවචරධම්මෙසු රූපාරූපාවචරධම්මෙසු ච ආරම්මණවසෙනෙව උප්පජ්ජමානො මානො। භවරාගානුසයො චතූසු දිට්ඨිවිප්පයුත්තෙසු උප්පජ්ජමානොපි <pb P=1.238/> <pb M=.207/> සහජාතවසෙන වුත්තො। ආරම්මණවසෙනෙව පන රූපාරූපාවචරධම්මෙසු උප්පජ්ජමානො ලොභො වුත්තො।
bod:තත්ථ <pb V=.188/> <b>දිට්ඨානුසයො</b>ති ද්වාසට්ඨිවිධා දිට්ඨි। <b>විචිකිච්ඡානුසයො</b>ති අට්ඨවත්ථුකා විචිකිච්ඡා। <b>තදෙකට්ඨා ච කිලෙසා</b>ති සහජෙකට්ඨවසෙන දිට්ඨියා විචිකිච්ඡාය, සහජෙකට්ඨවසෙන එකතො ඨිතා। <b>මානානුසයො</b>ති නවවිධමානො। <b>පරමත්ථඤාණෙන වා ඤත්වා</b>ති පරෙසං චිත්තාචාරජානනපඤ්ඤාය ජානිත්වා, චෙතොපරියඤාණෙන ජානිත්වාති වුත්තං හොති। <b>පුබ්බෙනිවාසානුස්සතිඤාණෙන වා</b>ති අතීතෙ නිවුට්ඨක්ඛන්ධානුස්සරණඤාණෙන ජානිත්වා। <b>මංසචක්ඛුනා වා</b>ති පකතිචක්ඛුනා। <b>දිබ්බචක්ඛුනා වා</b>ති දිබ්බසදිසෙන දිබ්බවිහාරසන්නිස්සිතෙන වා දිබ්බචක්ඛුනා පස්සිත්වා। <b>රාගරත්තා</b>ති රාගෙන රඤ්ජිතා। <b>යෙ පඤ්චසු කාමගුණෙසූ</b>ති යෙ පඤ්චසු රූපාදිවත්ථුකාමකොට්ඨාසෙසු। <b>විරාගරත්තා</b>ති විරාගසඞ්ඛාතාසු රූපාරූපසමාපත්තීසු අතිරත්තා අල්ලීනා। <b>යතො කාමරාගො චා</b>ති යදා කාමභවෙ රාගො ච। <b>රූපාරූපරාගෙසු</b>පි එසෙව නයො।
cen:සද්ධම්මප්පජ්ජොතිකාය මහානිද්දෙසට්ඨකථාය
cen:සුද්ධට්ඨකසුත්තනිද්දෙසවණ්ණනා නිට්ඨිතා।
