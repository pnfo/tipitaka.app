cha:9:මහාසතිපට්ඨානසුත්තවණ්ණනා
sub:උද්දෙසවාරකථාවණ්ණනා
bod:373:<b>එවං</b> <pb P=3.741/> <pb V=2.299/> <pb M=2.334/> <b>මෙ සුත</b>න්ති මහාසතිපට්ඨානසුත්තං। තත්රායමපුබ්බපදවණ්ණනා – <b>එකායනො අයං, භික්ඛවෙ, මග්ගො</b>ති කස්මා භගවා ඉදං සුත්තමභාසි? කුරුරට්ඨවාසීනං ගම්භීරදෙසනාපටිග්ගහණසමත්ථතාය। කුරුරට්ඨවාසිනො කිර භික්ඛූ භික්ඛුනියො උපාසකා උපාසිකායො උතුපච්චයාදිසම්පන්නත්තා තස්ස රට්ඨස්ස සප්පායඋතුපච්චයසෙවනෙන නිච්චං කල්ලසරීරා කල්ලචිත්තා ච හොන්ති। තෙ චිත්තසරීරකල්ලතාය අනුග්ගහිතපඤ්ඤාබලා ගම්භීරකථං පටිග්ගහෙතුං සමත්ථා හොන්ති। තෙන නෙසං භගවා ඉමං ගම්භීරදෙසනාපටිග්ගහණසමත්ථතං සම්පස්සන්තො එකවීසතියා ඨානෙසු කම්මට්ඨානං අරහත්තෙ පක්ඛිපිත්වා ඉදං ගම්භීරත්ථං මහාසතිපට්ඨානසුත්තං අභාසි। යථා හි පුරිසො සුවණ්ණචඞ්කොටකං ලභිත්වා තත්ථ නානාපුප්ඵානි පක්ඛිපෙය්ය, සුවණ්ණමඤ්ජූසං වා පන ලභිත්වා සත්තරතනානි පක්ඛිපෙය්ය, එවං භගවා කුරුරට්ඨවාසිපරිසං ලභිත්වා ගම්භීරදෙසනං දෙසෙසි। තෙනෙවෙත්ථ අඤ්ඤානිපි ගම්භීරත්ථානි ඉමස්මිං දීඝනිකායෙ <b>මහානිදානං</b> මජ්ඣිමනිකායෙ <pb P=3.742/> <b>සතිපට්ඨානං, සාරොපමං, රුක්ඛොපමං, රට්ඨපාලං, මාගණ්ඩියං, ආනෙඤ්ජසප්පාය</b>න්ති අඤ්ඤානිපි සුත්තානි දෙසෙසි।
bod:අපිච තස්මිං ජනපදෙ චතස්සො පරිසා පකතියාව සතිපට්ඨානභාවනානුයොගමනුයුත්තා විහරන්ති, අන්තමසො දාසකම්මකරපරිජානාපි සතිපට්ඨානපටිසංයුත්තමෙව කථං කථෙන්ති। උදකතිත්ථසුත්තකන්තනට්ඨානාදීසුපි නිරත්ථකකථා නාම නප්පවත්තති। සචෙ කාචි ඉත්ථී “අම්ම, ත්වං කතරං සතිපට්ඨානභාවනං මනසිකරොසී”ති පුච්ඡිතා “න කිඤ්චී”ති වදති, තං ගරහන්ති “ධිරත්ථු තව ජීවිතං, ජීවමානාපි ත්වං මතසදිසා”ති। අථ නං “මා දානි පුන එවමකාසී”ති ඔවදිත්වා අඤ්ඤතරං සතිපට්ඨානං උග්ගණ්හාපෙන්ති। යා පන “අහං අසුකසතිපට්ඨානං නාම මනසිකරොමී”ති වදති, තස්සා “සාධු සාධූ”ති සාධුකාරං කත්වා “තව <pb V=2.300/> ජීවිතං සුජීවිතං, ත්වං නාම මනුස්සත්තං පත්තා, තවත්ථාය සම්මාසම්බුද්ධො උප්පන්නො”තිආදීහි පසංසන්ති। න කෙවලඤ්චෙත්ථ මනුස්සජාතිකාව සතිපට්ඨානමනසිකාරයුත්තා, තෙ නිස්සාය විහරන්තා තිරච්ඡානගතාපි।
bod:තත්රිදං <pb M=2.335/> වත්ථු – එකො කිර නටකො සුවපොතකං ගහෙත්වා සික්ඛාපෙන්තො විචරති। සො භික්ඛුනුපස්සයං උපනිස්සාය වසිත්වා ගමනකාලෙ සුවපොතකං පමුස්සිත්වා ගතො। තං සාමණෙරියො ගහෙත්වා පටිජග්ගිංසු। බුද්ධරක්ඛිතො තිස්ස නාමං අකංසු। තං එකදිවසං පුරතො නිසින්නං දිස්වා මහාථෙරී ආහ – “බුද්ධරක්ඛිතා”ති। කිං, අය්යෙති? අත්ථි තෙ කොචි භාවනාමනසිකාරොති? නත්ථි, අය්යෙති। ආවුසො, පබ්බජිතානං සන්තිකෙ වසන්තෙන නාම විස්සට්ඨඅත්තභාවෙන භවිතුං න වට්ටති, කොචිදෙව මනසිකාරො ඉච්ඡිතබ්බො, ත්වං පන අඤ්ඤං න සක්ඛිස්සසි, “අට්ඨි අට්ඨී”ති සජ්ඣායං කරොහීති। සො ථෙරියා ඔවාදෙ ඨත්වා “අට්ඨි අට්ඨී”ති සජ්ඣායන්තො චරති।
bod:තං එකදිවසං පාතොව තොරණග්ගෙ නිසීදිත්වා බාලාතපං තපමානං එකො සකුණො නඛපඤ්ජරෙන අග්ගහෙසි। සො “කිරි කිරී”ති සද්දමකාසි। සාමණෙරියො සුත්වා “අය්යෙ බුද්ධරක්ඛිතො සකුණෙන ගහිතො, මොචෙම න”න්ති ලෙඩ්ඩුආදීනි ගහෙත්වා අනුබන්ධිත්වා මොචෙසුං <pb P=3.743/>। තං ආනෙත්වා පුරතො ඨපිතං ථෙරී ආහ – “බුද්ධරක්ඛිත, සකුණෙන ගහිතකාලෙ කිං චින්තෙසී”ති? න, අය්යෙ, අඤ්ඤං කිඤ්චි චින්තෙසිං, අට්ඨිපුඤ්ජොව අට්ඨිපුඤ්ජං ගහෙත්වා ගච්ඡති, කතරස්මිං ඨානෙ විප්පකිරිස්සතීති, එවං අය්යෙ අට්ඨිපුඤ්ජමෙව චින්තෙසින්ති। සාධු, සාධු, බුද්ධරක්ඛිත, අනාගතෙ භවක්ඛයස්ස තෙ පච්චයො භවිස්සතීති। එවං තත්ථ තිරච්ඡානගතාපි සතිපට්ඨානමනසිකාරයුත්තා। තස්මා නෙසං භගවා සතිපට්ඨානබුද්ධිමෙව ජනෙන්තො ඉදං සුත්තමභාසි।
bod:තත්ථ <b>එකායනො</b>ති එකමග්ගො। මග්ගස්ස හි –
gax:“මග්ගො පන්ථො පථො පජ්ජො, අඤ්ජසං වටුමායනං।
gae:නාවා උත්තරසෙතූ ච, කුල්ලො ච භිසිසඞ්කමො”ති॥
bod:බහූනි නාමානි। ස්වායමිධ අයනනාමෙන වුත්තො, තස්මා <b>එකායනො අයං, භික්ඛවෙ, මග්ගො</b>ති එත්ථ එකමග්ගො අයං, භික්ඛවෙ, මග්ගො න ද්විධා පථභූතොති එවමත්ථො දට්ඨබ්බො। අථ වා <pb V=2.301/> එකෙන අයිතබ්බොති එකායනො। එකෙනාති ගණසඞ්ගණිකං පහාය වූපකට්ඨෙන පවිවිත්තචිත්තෙන। අයිතබ්බො පටිපජ්ජිතබ්බො, අයන්ති වා එතෙනාති අයනො, සංසාරතො <pb M=2.336/> නිබ්බානං ගච්ඡන්තීති අත්ථො। එකස්ස අයනො එකායනො। <b>එකස්සා</b>ති සෙට්ඨස්ස। සබ්බසත්තසෙට්ඨො ච භගවා, තස්මා භගවතොති වුත්තං හොති। කිඤ්චාපි හි තෙන අඤ්ඤෙපි අයන්ති, එවං සන්තෙපි භගවතොව සො අයනො තෙන උප්පාදිතත්තා। යථාහ “සො හි, බ්රාහ්මණ, භගවා අනුප්පන්නස්ස මග්ගස්ස උප්පාදෙතා”තිආදි (ම॰ නි॰ 3.79)। අයතීති වා අයනො, ගච්ඡති පවත්තතීති අත්ථො। එකස්මිං අයනොති එකායනො, ඉමස්මිඤ්ඤෙව ධම්මවිනයෙ පවත්තති, න අඤ්ඤත්ථාති වුත්තං හොති। යථාහ – “ඉමස්මිං ඛො, සුභද්ද, ධම්මවිනයෙ අරියො අට්ඨඞ්ගිකො මග්ගො උපලබ්භතී”ති (දී॰ නි॰ 2.214)। දෙසනාභෙදොයෙව හෙසො, අත්ථතො පන එකොව। අපිච එකං අයතීති එකායනො। පුබ්බභාගෙ නානාමුඛභාවනානයප්පවත්තොපි අපරභාගෙ එකං නිබ්බානමෙව <pb P=3.744/> ගච්ඡතීති වුත්තං හොති। යථාහ බ්රහ්මා සහම්පති –
gax:එකායනං ජාතිඛයන්තදස්සී,
gax:මග්ගං පජානාති හිතානුකම්පී।
gax:එතෙන මග්ගෙන තරිංසු පුබ්බෙ,
gae:තරිස්සන්ති යෙ ච තරන්ති ඔඝන්ති॥ (සං॰ නි॰ 5.409)।
bod:කෙචි පන “න පාරං දිගුණං යන්තී”ති ගාථානයෙන යස්මා එකවාරං නිබ්බානං ගච්ඡති, තස්මා “එකායනො”ති වදන්ති, තං න යුජ්ජති। ඉමස්ස හි අත්ථස්ස සකිං අයනොති ඉමිනා බ්යඤ්ජනෙන භවිතබ්බං। යදි පන එකං අයනමස්ස එකා ගති පවත්තීති එවං අත්ථං යොජෙත්වා වුච්චෙය්ය, බ්යඤ්ජනං යුජ්ජෙය්ය, අත්ථො පන උභයථාපි න යුජ්ජති। කස්මා? ඉධ පුබ්බභාගමග්ගස්ස අධිප්පෙතත්තා। කායාදිචතුආරම්මණප්පවත්තො හි පුබ්බභාගසතිපට්ඨානමග්ගො ඉධාධිප්පෙතො, න ලොකුත්තරො, සො ච අනෙකවාරම්පි අයති, අනෙකඤ්චස්ස අයනං හොති।
bod:පුබ්බෙපි ච ඉමස්මිං පදෙ මහාථෙරානං සාකච්ඡා අහොසියෙව। තිපිටකචූළනාගත්ථෙරො පුබ්බභාගසතිපට්ඨානමග්ගොති ආහ। ආචරියො පනස්ස තිපිටකචූළසුමත්ථෙරො මිස්සකමග්ගොති ආහ। පුබ්බභාගො භන්තෙති? මිස්සකො, ආවුසොති। ආචරියෙ පන පුනප්පුනං භණන්තෙ අප්පටිබාහිත්වා <pb M=2.337/> තුණ්හී අහොසි। පඤ්හං අවිනිච්ඡිනිත්වාව උට්ඨහිංසු। අථාචරියත්ථෙරො නහානකොට්ඨකං ගච්ඡන්තො “මයා මිස්සකමග්ගො කථිතො, චූළනාගො පුබ්බභාගමග්ගොති ආදාය වොහරති, කො නු ඛො එත්ථ නිච්ඡයො”ති සුත්තන්තං ආදිතො පට්ඨාය පරිවත්තෙන්තො “යො හි කොචි <pb V=2.302/>, භික්ඛවෙ, ඉමෙ චත්තාරො සතිපට්ඨානෙ එවං භාවෙය්ය සත්ත වස්සානී”ති ඉමස්මිං ඨානෙ සල්ලක්ඛෙසි। ලොකුත්තරමග්ගො උප්පජ්ජිත්වා සත්ත වස්සානි තිට්ඨමානො නාම නත්ථි, මයා වුත්තො මිස්සකමග්ගො න ලබ්භති। චූළනාගෙන දිට්ඨො පුබ්බභාගමග්ගොව ලබ්භතීති ඤත්වා අට්ඨමියං ධම්මසවනෙ සඞ්ඝුට්ඨෙ අගමාසි।
bod:පොරාණකත්ථෙරා කිර පියධම්මසවනා හොන්ති, සද්දං සුත්වාව “අහං පඨමං, අහං පඨම”න්ති එකප්පහාරෙනෙව ඔසරන්ති। තස්මිඤ්ච දිවසෙ චූළනාගත්ථෙරස්ස වාරො, තෙන <pb P=3.745/> ධම්මාසනෙ නිසීදිත්වා බීජනිං ගහෙත්වා පුබ්බගාථාසු වුත්තාසු ථෙරස්ස ආසනපිට්ඨියං ඨිතස්ස එතදහොසි – “රහො නිසීදිත්වා න වක්ඛාමී”ති। පොරාණකත්ථෙරා හි අනුසූයකා හොන්ති। න අත්තනො රුචිමෙව උච්ඡුභාරං විය එවං උක්ඛිපිත්වා විචරන්ති, කාරණමෙව ගණ්හන්ති, අකාරණං විස්සජ්ජෙන්ති। තස්මා ථෙරො “ආවුසො, චූළනාගා”ති ආහ। සො ආචරියස්ස විය සද්දොති ධම්මං ඨපෙත්වා “කිං භන්තෙ”ති ආහ। ආවුසො, චූළනාග, මයා වුත්තො මිස්සකමග්ගො න ලබ්භති, තයා වුත්තො පුබ්බභාගසතිපට්ඨානමග්ගොව ලබ්භතීති। ථෙරො චින්තෙසි – “අම්හාකං ආචරියො සබ්බපරියත්තිකො තෙපිටකො සුතබුද්ධො, එවරූපස්සාපි නාම භික්ඛුනො අයං පඤ්හො ආලුළෙති, අනාගතෙ මම භාතිකා ඉමං පඤ්හං ආලුළෙස්සන්තීති සුත්තං ගහෙත්වා ඉමං පඤ්හං නිච්චලං කරිස්සාමී”ති පටිසම්භිදාමග්ගතො “එකායනමග්ගො වුච්චති පුබ්බභාගසතිපට්ඨානමග්ගො”।
gax:මග්ගානට්ඨඞ්ගිකො සෙට්ඨො, සච්චානං චතුරො පදා।
gae:විරාගො සෙට්ඨො ධම්මානං, ද්විපදානඤ්ච චක්ඛුමා॥
gax:එසෙව මග්ගො නත්ථඤ්ඤො, දස්සනස්ස විසුද්ධියා।
gax:එතඤ්හි තුම්හෙ පටිපජ්ජථ, මාරසෙනප්පමද්දනං।
gae:එතඤ්හි තුම්හෙ පටිපන්නා, දුක්ඛස්සන්තං කරිස්සථාති॥ –
bod:සුත්තං ආහරිත්වා ඨපෙසි।
bod:<b>මග්ගො</b>ති <pb M=2.338/> කෙනට්ඨෙන මග්ගො? නිබ්බානගමනට්ඨෙන නිබ්බානත්ථිකෙහි මග්ගනීයට්ඨෙන ච। <b>සත්තානං විසුද්ධියා</b>ති රාගාදීහි මලෙහි අභිජ්ඣාවිසමලොභාදීහි ච උපක්කිලෙසෙහි කිලිට්ඨචිත්තානං සත්තානං විසුද්ධත්ථාය। තථා හි ඉමිනාව මග්ගෙන ඉතො සතසහස්සකප්පාධිකානං චතුන්නං <pb P=3.746/> අසඞ්ඛ්යෙය්යානං <pb V=2.303/> උපරි එකස්මිංයෙව කප්පෙ නිබ්බත්තෙ තණ්හඞ්කරමෙධඞ්කරසරණඞ්කරදීපඞ්කරනාමකෙ බුද්ධෙ ආදිං කත්වා සක්යමුනිපරියොසානා අනෙකෙ සම්මාසම්බුද්ධා අනෙකසතා පච්චෙකබුද්ධා ගණනපථං වීතිවත්තා අරියසාවකා චාති ඉමෙ සත්තා සබ්බෙ චිත්තමලං පවාහෙත්වා පරමවිසුද්ධිං පත්තා। රූපමලවසෙන පන සංකිලෙසවොදානපඤ්ඤත්තියෙව නත්ථි। තථා හි –
gax:“රූපෙන සංකිලිට්ඨෙන, සංකිලිස්සන්ති මාණවා।
gae:රූපෙ සුද්ධෙ විසුජ්ඣන්ති, අනක්ඛාතං මහෙසිනා॥
gax:චිත්තෙන සංකිලිට්ඨෙන, සංකිලිස්සන්ති මාණවා।
gae:චිත්තෙ සුද්ධෙ විසුජ්ඣන්ති, ඉති වුත්තං මහෙසිනා”॥
bod:යථාහ – “චිත්තසංකිලෙසා, භික්ඛවෙ, සත්තා සංකිලිස්සන්ති, චිත්තවොදානා විසුජ්ඣන්තී”ති। තඤ්ච චිත්තවොදානං ඉමිනා සතිපට්ඨානමග්ගෙන හොති। තෙනාහ “සත්තානං විසුද්ධියා”ති।
bod:<b>සොකපරිදෙවානං සමතික්කමායා</b>ති සොකස්ස ච පරිදෙවස්ස ච සමතික්කමාය පහානායාති අත්ථො, අයඤ්හි මග්ගො භාවිතො <b>සන්තතිමහාමත්තා</b>දීනං විය සොකසමතික්කමාය, <b>පටාචාරා</b>දීනං විය පරිදෙවසමතික්කමාය සංවත්තති। තෙනාහ “සොකපරිදෙවානං සමතික්කමායා”ති। කිඤ්චාපි හි සන්තතිමහාමත්තො –
gax:“යං පුබ්බෙ තං විසොධෙහි, පච්ඡා තෙ මාතු කිඤ්චනං।
gae:මජ්ඣෙ චෙ නො ගහෙස්සසි, උපසන්තො චරිස්සසී”ති॥ (සු॰ නි॰ 945)।
bod:ඉමං ගාථං සුත්වාව සහ පටිසම්භිදාහි අරහත්තං පත්තො। පටාචාරා –
gax:“න සන්ති පුත්තා තාණාය, න පිතා නාපි බන්ධවා।
gae:අන්තකෙනාධිපන්නස්ස, නත්ථි ඤාතීසු තාණතා”ති॥ (ධ॰ ප॰ 288)।
bod:ඉමං <pb P=3.747/> <pb M=2.339/> ගාථං සුත්වා සොතාපත්තිඵලෙ පතිට්ඨිතා। යස්මා පන කායවෙදනාචිත්තධම්මෙසු කඤ්චි ධම්මං <pb V=2.304/> අනාමසිත්වා භාවනා නාම නත්ථි, තස්මා තෙපි ඉමිනාව මග්ගෙන සොකපරිදෙවෙ සමතික්කන්තාති වෙදිතබ්බා।
bod:<b>දුක්ඛදොමනස්සානං අත්ථඞ්ගමායා</b>ති කායිකදුක්ඛස්ස චෙතසිකදොමනස්සස්ස චාති ඉමෙසං ද්වින්නං අත්ථඞ්ගමාය, නිරොධායාති අත්ථො। අයඤ්හි මග්ගො භාවිතො තිස්සත්ථෙරාදීනං විය දුක්ඛස්ස, සක්කාදීනං විය ච දොමනස්සස්ස අත්ථඞ්ගමාය සංවත්තති।
bod:තත්රායං අත්ථදීපනා – සාවත්ථියං කිර <b>තිස්සො</b> නාම කුටුම්බිකපුත්තො චත්තාලීස හිරඤ්ඤකොටියො පහාය පබ්බජිත්වා අගාමකෙ අරඤ්ඤෙ විහරති। තස්ස කනිට්ඨභාතු භරියා “ගච්ඡථ, නං ජීවිතා වොරොපෙථා”ති පඤ්චසතෙ චොරෙ පෙසෙසි। තෙ ගන්ත්වා ථෙරං පරිවාරෙත්වා නිසීදිංසු। ථෙරො ආහ – “කස්මා ආගතත්ථ උපාසකා”ති? තං ජීවිතා වොරොපෙස්සාමාති। පාටිභොගං මෙ උපාසකා, ගහෙත්වා අජ්ජෙකරත්තිං ජීවිතං දෙථාති। කො තෙ, සමණ, ඉමස්මිං ඨානෙ පාටිභොගො භවිස්සතීති? ථෙරො මහන්තං පාසාණං ගහෙත්වා ද්වෙ ඌරුට්ඨීනි භින්දිත්වා “වට්ටති උපාසකා පාටිභොගො”ති ආහ। තෙ අපක්කමිත්වා චඞ්කමනසීසෙ අග්ගිං කත්වා නිපජ්ජිංසු। ථෙරස්ස වෙදනං වික්ඛම්භෙත්වා සීලං පච්චවෙක්ඛතො පරිසුද්ධං සීලං නිස්සාය පීතිපාමොජ්ජං උප්පජ්ජි। තතො අනුක්කමෙන විපස්සනං වඩ්ඪෙන්තො තියාමරත්තිං සමණධම්මං කත්වා අරුණුග්ගමනෙ අරහත්තං පත්තො ඉමං උදානං උදානෙසි –
gax:“උභො පාදානි භින්දිත්වා, සඤ්ඤපෙස්සාමි වො අහං।
gae:අට්ටියාමි හරායාමි, සරාගමරණං අහං॥
gax:එවාහං චින්තයිත්වාන, යථාභූතං විපස්සිසං।
gae:සම්පත්තෙ අරුණුග්ගම්හි, අරහත්තමපාපුණි”න්ති॥
bod:අපරෙපි <b>තිංස භික්ඛූ</b> භගවතො සන්තිකෙ කම්මට්ඨානං ගහෙත්වා අරඤ්ඤවිහාරෙ වස්සං උපගන්ත්වා “ආවුසො, තියාමරත්තිං <pb P=3.748/> සමණධම්මොව කාතබ්බො, න අඤ්ඤමඤ්ඤස්ස සන්තිකං ආගන්තබ්බ”න්ති වත්වා විහරිංසු। තෙසං සමණධම්මං කත්වා පච්චූසසමයෙ පචලායන්තානං එකො බ්යග්ඝො ආගන්ත්වා එකෙකං භික්ඛුං ගහෙත්වා ගච්ඡති। න කොචි “මං බ්යග්ඝො ගණ්හී”ති වාචම්පි නිච්ඡාරෙසි। එවං පඤ්චසු දසසු භික්ඛූසු ඛාදිතෙසු උපොසථදිවසෙ “ඉතරෙ, ආවුසො <pb M=2.340/>, කුහි”න්ති පුච්ඡිත්වා ඤත්වා ච “ඉදානි ගහිතෙන ගහිතොම්හීති වත්තබ්බ”න්ති වත්වා විහරිංසු <pb V=2.305/>। අථ අඤ්ඤතරං දහරභික්ඛුං පුරිමනයෙනෙව බ්යග්ඝො ගණ්හි। සො “බ්යග්ඝො භන්තෙ”ති ආහ। භික්ඛූ කත්තරදණ්ඩෙ ච උක්කායො ච ගහෙත්වා මොචෙස්සාමාති අනුබන්ධිංසු। බ්යග්ඝො භික්ඛූනං අගතිං ඡින්නතටට්ඨානමාරුය්හ තං භික්ඛුං පාදඞ්ගුට්ඨකතො පට්ඨාය ඛාදිතුං ආරභි। ඉතරෙපි “ඉදානි සප්පුරිස, අම්හෙහි කත්තබ්බං නත්ථි, භික්ඛූනං විසෙසො නාම එවරූපෙ ඨානෙ පඤ්ඤායතී”ති ආහංසු। සො බ්යග්ඝමුඛෙ නිපන්නොව තං වෙදනං වික්ඛම්භෙත්වා විපස්සනං වඩ්ඪෙන්තො යාව ගොප්ඵකා ඛාදිතසමයෙ සොතාපන්නො හුත්වා, යාව ජණ්ණුකා ඛාදිතසමයෙ සකදාගාමී, යාව නාභියා ඛාදිතසමයෙ අනාගාමී හුත්වා, හදයරූපෙ අඛාදිතෙයෙව සහ පටිසම්භිදාහි අරහත්තං පත්වා ඉමං උදානං උදානෙසි –
gax:“සීලවා වතසම්පන්නො, පඤ්ඤවා සුසමාහිතො।
gae:මුහුත්තං පමාදමන්වාය, බ්යග්ඝෙනොරුද්ධමානසො॥
gax:පඤ්ජරස්මිං ගහෙත්වාන, සිලාය උපරී කතො।
gax:කාමං ඛාදතු මං බ්යග්ඝො, අට්ඨියා ච න්හාරුස්ස ච।
gae:කිලෙසෙ ඛෙපයිස්සාමි, ඵුසිස්සාමි විමුත්තිය”න්ති॥
bod:අපරොපි පීතමල්ලත්ථෙරො නාම ගිහිකාලෙ තීසු රජ්ජෙසු පටාකං ගහෙත්වා තම්බපණ්ණිදීපං ආගම්ම රාජානං පස්සිත්වා රඤ්ඤා <pb P=3.749/> කතානුග්ගහො එකදිවසං කිලඤ්ජකාපණසාලද්වාරෙන ගච්ඡන්තො “රූපං, භික්ඛවෙ, න තුම්හාකං, තං පජහථ, තං වො පහීනං දීඝරත්තං හිතාය සුඛාය භවිස්සතී”ති න තුම්හාකවාක්යං සුත්වා චින්තෙසි “නෙව කිර රූපං අත්තනො, න වෙදනා”ති। සො තංයෙව අඞ්කුසං කත්වා නික්ඛමිත්වා මහාවිහාරං ගන්ත්වා පබ්බජ්ජං යාචිත්වා පබ්බජිතො උපසම්පන්නො ද්වෙමාතිකා පගුණා කත්වා තිංස භික්ඛූ ගහෙත්වා ගබලවාලියඅඞ්ගණං ගන්ත්වා සමණධම්මං අකාසි। පාදෙසු අවහන්තෙසු ජණ්ණුකෙහි චඞ්කමති। තමෙනං රත්තිං එකො මිගලුද්දකො මිගොති මඤ්ඤමානො පහරි। සත්ති විනිවිජ්ඣිත්වා ගතා, සො තං සත්තිං හරාපෙත්වා පහරණමුඛානි තිණවට්ටියා පූරාපෙත්වා පාසාණපිට්ඨියං අත්තානං නිසීදාපෙත්වා ඔකාසං කාරෙත්වා විපස්සනං වඩ්ඪෙත්වා සහ <pb M=2.341/> පටිසම්භිදාහි අරහත්තං පත්වා උක්කාසිතසද්දෙන ආගතානං භික්ඛූනං බ්යාකරිත්වා ඉමං උදානං උදානෙසි –
gax:“භාසිතං බුද්ධසෙට්ඨස්ස, සබ්බලොකග්ගවාදිනො।
gae:න තුම්හාකමිදං රූපං, තං ජහෙය්යාථ භික්ඛවො॥
gax:අනිච්චා <pb V=2.306/> වත සඞ්ඛාරා, උප්පාදවයධම්මිනො।
gae:උප්පජ්ජිත්වා නිරුජ්ඣන්ති, තෙසං වූපසමො සුඛො”ති॥
bod:එවං තාව අයං මග්ගො තිස්සත්ථෙරාදීනං විය දුක්ඛස්ස අත්ථඞ්ගමාය සංවත්තති।
bod:සක්කො පන දෙවානමින්දො අත්තනො පඤ්චවිධපුබ්බනිමිත්තං දිස්වා මරණභයසන්තජ්ජිතො දොමනස්සජාතො භගවන්තං උපසඞ්කමිත්වා පඤ්හං පුච්ඡි। සො උපෙක්ඛාපඤ්හවිස්සජ්ජනාවසානෙ <pb P=3.750/> අසීතිසහස්සාහි දෙවතාහි සද්ධිං සොතාපත්තිඵලෙ පතිට්ඨාසි। සා චස්ස උපපත්ති පුන පාකතිකාව අහොසි।
bod:සුබ්රහ්මාපි දෙවපුත්තො අච්ඡරාසහස්සපරිවුතො සග්ගසම්පත්තිං අනුභොති। තත්ථ පඤ්චසතා අච්ඡරායො රුක්ඛතො පුප්ඵානි ඔචිනන්තියො චවිත්වා නිරයෙ උප්පන්නා। සො “කිං ඉමා චිරායන්තී”ති උපධාරෙන්තො තාසං නිරයෙ නිබ්බත්තනභාවං ඤත්වා “කිත්තකං නු ඛො මම ආයූ”ති උපපරික්ඛන්තො අත්තනො ආයුපරික්ඛයං විදිත්වා චවිත්වා තත්ථෙව නිරයෙ නිබ්බත්තනභාවං දිස්වා භීතො අතිවිය දොමනස්සජාතො හුත්වා “ඉමං මෙ දොමනස්සං සත්ථා විනයිස්සති, න අඤ්ඤො”ති අවසෙසා පඤ්චසතා අච්ඡරායො ගහෙත්වා භගවන්තං උපසඞ්කමිත්වා පඤ්හං පුච්ඡි –
gax:“නිච්චං උත්රස්තමිදං චිත්තං, නිච්චං උබ්බිග්ගිදං මනො।
gax:අනුප්පන්නෙසු කිච්ඡෙසු, අථො උප්පතිතෙසු ච।
gae:සචෙ අත්ථි අනුත්රස්තං, තං මෙ අක්ඛාහි පුච්ඡිතොති॥ (සං॰ නි॰ 1.98)।
bod:තතො නං භගවා ආහ –
gax:“නාඤ්ඤත්ර බොජ්ඣා තපසා, නාඤ්ඤත්රින්ද්රියසංවරා।
gae:නාඤ්ඤත්ර සබ්බනිස්සග්ගා, සොත්ථිං පස්සාමි පාණින”න්ති॥ (සං॰ නි॰ 1.98)।
bod:සො <pb M=2.342/> දෙසනාපරියොසානෙ පඤ්චහි අච්ඡරාසතෙහි සද්ධිං සොතාපත්තිඵලෙ පතිට්ඨාය තං සම්පත්තිං <pb V=2.307/> ථාවරං කත්වා දෙවලොකමෙව අගමාසීති। එවං අයං මග්ගො භාවිතො සක්කාදීනං විය දොමනස්සස්ස අත්ථඞ්ගමාය සංවත්තතීති වෙදිතබ්බො।
bod:<b>ඤායස්ස අධිගමායා</b>ති ඤායො වුච්චති අරියො අට්ඨඞ්ගිකො මග්ගො, තස්ස අධිගමාය, පත්තියාති වුත්තං හොති। අයඤ්හි පුබ්බභාගෙ ලොකියො සතිපට්ඨානමග්ගො භාවිතො ලොකුත්තරමග්ගස්ස <pb P=3.751/> අධිගමාය සංවත්තති। තෙනාහ “ඤායස්ස අධිගමායා”ති। <b>නිබ්බානස්ස සච්ඡිකිරියායා</b>ති තණ්හාවානවිරහිතත්තා නිබ්බානන්ති ලද්ධනාමස්ස අමතස්ස සච්ඡිකිරියාය, අත්තපච්චක්ඛතායාති වුත්තං හොති। අයඤ්හි මග්ගො භාවිතො අනුපුබ්බෙන නිබ්බානසච්ඡිකිරියං සාධෙති। තෙනාහ “නිබ්බානස්ස සච්ඡිකිරියායා”ති।
bod:තත්ථ කිඤ්චාපි “සත්තානං විසුද්ධියා”ති වුත්තෙ සොකසමතික්කමාදීනි අත්ථතො සිද්ධානෙව හොන්ති, ඨපෙත්වා පන සාසනයුත්තිකොවිදෙ අඤ්ඤෙසං න පාකටානි, න ච භගවා පඨමං සාසනයුත්තිකොවිදං ජනං කත්වා පච්ඡා ධම්මං දෙසෙති। තෙන තෙනෙව පන සුත්තෙන තං තං අත්ථං ඤාපෙති। තස්මා ඉධ යං යං අත්ථං එකායනමග්ගො සාධෙති, තං තං පාකටං කත්වා දස්සෙන්තො “සොකපරිදෙවානං සමතික්කමායා”තිආදිමාහ। යස්මා වා යා සත්තානං විසුද්ධි එකායනමග්ගෙන සංවත්තති, සා සොකපරිදෙවානං සමතික්කමෙන හොති। සොකපරිදෙවානං සමතික්කමො දුක්ඛදොමනස්සානං අත්ථඞ්ගමෙන, දුක්ඛදොමනස්සානං අත්ථඞ්ගමො ඤායස්සාධිගමෙන, ඤායස්සාධිගමො නිබ්බානස්ස සච්ඡිකිරියාය। තස්මා ඉමම්පි කමං දස්සෙන්තො “සත්තානං විසුද්ධියා”ති වත්වා “සොකපරිදෙවානං සමතික්කමායා”තිආදිමාහ।
bod:අපිච වණ්ණභණනමෙතං එකායනමග්ගස්ස। යථෙව හි භගවා – “ධම්මං වො, භික්ඛවෙ, දෙසෙස්සාමි ආදිකල්යාණං මජ්ඣෙකල්යාණං පරියොසානකල්යාණං සාත්ථං සබ්යඤ්ජනං කෙවලපරිපුණ්ණං පරිසුද්ධං බ්රහ්මචරියං පකාසෙස්සාමි යදිදං ඡඡක්කානී”ති (ම॰ නි॰ 3.420) ඡඡක්කදෙසනාය අට්ඨහි පදෙහි වණ්ණං අභාසි। යථා ච අරියවංසදෙසනාය “චත්තාරොමෙ, භික්ඛවෙ, අරියවංසා අග්ගඤ්ඤා රත්තඤ්ඤා වංසඤ්ඤා පොරාණා අසංකිණ්ණා අසංකිණ්ණපුබ්බා න <pb M=2.343/> සඞ්කීයන්ති න සඞ්කීයිස්සන්ති, අප්පටිකුට්ඨා සමණෙහි බ්රාහ්මණෙහි විඤ්ඤූහී”ති (අ॰ නි॰ 4.28) නවහි පදෙහි වණ්ණං අභාසි; එවං ඉමස්සාපි එකායනමග්ගස්ස සත්තානං විසුද්ධියාතිආදීහි සත්තහි පදෙහි වණ්ණං අභාසි। කස්මාති චෙ, තෙසං භික්ඛූනං උස්සාහජනනත්ථං। වණ්ණභාසනඤ්හි සුත්වා තෙ භික්ඛූ “අයං කිර මග්ගො හදයසන්තාපභූතං සොකං, වාචාවිප්පලාපභූතං <pb P=3.752/> පරිදෙවං, කායිකඅසාතභූතං දුක්ඛං, චෙතසිකඅසාතභූතං දොමනස්සන්ති <pb V=2.308/> චත්තාරො උපද්දවෙ හනති, විසුද්ධිං ඤායං නිබ්බානන්ති තයො විසෙසෙ ආවහතී”ති උස්සාහජාතා ඉමං ධම්මදෙසනං උග්ගහෙතබ්බං පරියාපුණිතබ්බං ධාරෙතබ්බං, වාචෙතබ්බං, ඉමඤ්ච මග්ගං භාවෙතබ්බං මඤ්ඤිස්සන්ති। ඉති තෙසං භික්ඛූනං උස්සාහජනනත්ථං වණ්ණං අභාසි। කම්බලවාණිජාදයො කම්බලාදීනං වණ්ණං විය।
bod:යථා හි සතසහස්සග්ඝනිකපණ්ඩුකම්බලවාණිජෙන ‘කම්බලං ගණ්හථා’ති උග්ඝොසිතෙපි අසුකකම්බලොති න තාව මනුස්සා ජානන්ති। කෙසකම්බලවාළකම්බලාදයොපි හි දුග්ගන්ධා ඛරසම්ඵස්සා කම්බලාත්වෙව වුච්චන්ති। යදා පන තෙන ගන්ධාරකො රත්තකම්බලො සුඛුමො උජ්ජලො සුඛසම්ඵස්සොති උග්ඝොසිතං හොති, තදා යෙ පහොන්ති, තෙ ගණ්හන්ති। යෙ නප්පහොන්ති, තෙපි දස්සනකාමා හොන්ති; එවමෙව ‘එකායනො, භික්ඛවෙ, අයං මග්ගො’ති වුත්තෙපි අසුකමග්ගොති න තාව පාකටො හොති। නානප්පකාරකා හි අනිය්යානිකමග්ගාපි මග්ගාත්වෙව වුච්චන්ති। “සත්තානං විසුද්ධියා”තිආදිම්හි පන වුත්තෙ “අයං කිර මග්ගො චත්තාරො උපද්දවෙ හනති, තයො විසෙසෙ ආවහතී”ති උස්සාහජාතා ඉමං ධම්මදෙසනං උග්ගහෙතබ්බං පරියාපුණිතබ්බං ධාරෙතබ්බං වාචෙතබ්බං, ඉමඤ්ච මග්ගං භාවෙතබ්බං මඤ්ඤිස්සන්තීති වණ්ණං භාසන්තො “සත්තානං විසුද්ධියා”තිආදිමාහ। යථා ච සතසහස්සග්ඝනිකපණ්ඩුකම්බලවාණිජූපමා; එවං රත්තජම්බුනදසුවණ්ණඋදකප්පසාදකමණිරතනසුවිසුද්ධමුත්තරතනපවාළාදිවාණිජූපමාදයොපෙත්ථ ආහරිතබ්බා।
bod:<b>යදිද</b>න්ති නිපාතො, යෙ ඉමෙති අයමස්ස අත්ථො। <b>චත්තාරො</b>ති ගණනපරිච්ඡෙදො। තෙන න තතො හෙට්ඨා, න උද්ධන්ති සතිපට්ඨානපරිච්ඡෙදං දීපෙති। <b>සතිපට්ඨානා</b>ති තයො සතිපට්ඨානා සතිගොචරොපි තිධා පටිපන්නෙසු සාවකෙසු සත්ථුනො පටිඝානුනයවීතිවත්තතාපි, සතිපි। “චතුන්නං <pb M=2.344/>, භික්ඛවෙ, සතිපට්ඨානානං සමුදයඤ්ච අත්ථඞ්ගමඤ්ච දෙසෙස්සාමි, තං සුණාථ…පෙ॰… කො ච, භික්ඛවෙ, කායස්ස සමුදයො। ආහාරසමුදයා කායස්ස සමුදයො”තිආදීසු (සං॰ නි॰ 5.408) හි <pb P=3.753/> සතිගොචරො සතිපට්ඨානන්ති වුච්චති। තථා “කායො උපට්ඨානං නො සති, සති පන උපට්ඨානඤ්චෙව සති චා”තිආදීසුපි (පටි॰ ම॰ 3.35)। තස්සත්ථො – පතිට්ඨාති අස්මින්ති <b>පට්ඨානං।</b> කා පතිට්ඨාති? සති। සතියා පට්ඨානං <b>සතිපට්ඨානං,</b> පධානං ඨානන්ති වා පට්ඨානං। සතියා පට්ඨානං සතිපට්ඨානං හත්ථිට්ඨානඅස්සට්ඨානාදීනි විය।
bod:“තයො සතිපට්ඨානා යදරියො සෙවති, යදරියො සෙවමානො සත්ථා ගණමනුසාසිතුං අරහතී”ති (ම॰ නි॰ 3.311) එත්ථ තිධා පටිපන්නෙසු සාවකෙසු සත්ථුනො පටිඝානුනයවීතිවත්තතා “සතිපට්ඨාන”න්ති වුත්තා। තස්සත්ථො – පට්ඨපෙතබ්බතො පට්ඨානං, පවත්තයිතබ්බතොති <pb V=2.309/> අත්ථො। කෙන පට්ඨපෙතබ්බතොති? සතියා। සතියා පට්ඨානං සතිපට්ඨානං। “චත්තාරො සතිපට්ඨානා භාවිතා බහුලීකතා සත්ත සම්බොජ්ඣඞ්ගෙ පරිපූරෙන්තී”තිආදීසු (ම॰ නි॰ 3.147) පන සතියෙව “සතිපට්ඨානං”ති වුච්චති। තස්සත්ථො – පට්ඨාතීති පට්ඨානං, උපට්ඨාති ඔක්කන්දිත්වා පක්ඛන්දිත්වා පත්ථරිත්වා පවත්තතීති අත්ථො। සතියෙව සතිපට්ඨානං। අථ වා සරණට්ඨෙන සති, උපට්ඨානට්ඨෙන පට්ඨානං। ඉති සති ච සා පට්ඨානං චාතිපි සතිපට්ඨානං। ඉදමිධාධිප්පෙතං।
bod:යදි එවං කස්මා “සතිපට්ඨානා”ති බහුවචනං? සතිබහුත්තා। ආරම්මණභෙදෙන හි බහුකා එතා සතියො। අථ මග්ගොති කස්මා එකවචනං? මග්ගට්ඨෙන එකත්තා। චතස්සොපි හි එතා සතියො මග්ගට්ඨෙන එකත්තං ගච්ඡන්ති। වුත්තඤ්හෙතං – “මග්ගොති කෙනට්ඨෙන මග්ගො? නිබ්බානගමනට්ඨෙන। නිබ්බානත්ථිකෙහි මග්ගනීයට්ඨෙන චා”ති। චතස්සොපි චෙතා අපරභාගෙ කායාදීසු ආරම්මණෙසු කිච්චං සාධයමානා නිබ්බානං ගච්ඡන්ති, ආදිතො පට්ඨාය ච නිබ්බානත්ථිකෙහි මග්ගියන්ති, තස්මා චතස්සොපි එකො මග්ගොති වුච්චන්ති। එවඤ්ච සති වචනානුසන්ධිනා සානුසන්ධිකාව දෙසනා හොති, “මාරසෙනප්පමද්දනං, වො භික්ඛවෙ, මග්ගං දෙසෙස්සාමි, තං සුණාථ…පෙ॰… කතමො ච, භික්ඛවෙ, මාරසෙනප්පමද්දනො මග්ගො? යදිදං සත්ත බොජ්ඣඞ්ගා”තිආදීසු (සං॰ නි॰ 5.224) විය। යථා මාරසෙනප්පමද්දනොති ච, සත්ත බොජ්ඣඞ්ගාති ච අත්ථතො එකං, බ්යඤ්ජනමෙවෙත්ථ නානං <pb M=2.345/>। එවං “එකායනමග්ගො”ති <pb P=3.754/> ච “චත්තාරො සතිපට්ඨානා”ති ච අත්ථතො එකං, බ්යඤ්ජනමෙවෙත්ථ නානං, තස්මා මග්ගට්ඨෙන එකත්තා එකවචනං। ආරම්මණභෙදෙන සතිබහුත්තා බහුවචනං වෙදිතබ්බං।
bod:කස්මා පන භගවතා චත්තාරොව සතිපට්ඨානා වුත්තා අනූනා අනධිකාති? වෙනෙය්යහිතත්තා। තණ්හාචරිතදිට්ඨිචරිතසමථයානිකවිපස්සනායානිකෙසු හි මන්දතික්ඛවසෙන ද්වෙධා ද්වෙධා පවත්තෙසු වෙනෙය්යෙසු මන්දස්ස තණ්හාචරිතස්ස ඔළාරිකං කායානුපස්සනාසතිපට්ඨානං විසුද්ධිමග්ගො, තික්ඛස්ස සුඛුමං වෙදනානුපස්සනාසතිපට්ඨානං। දිට්ඨිචරිතස්සපි මන්දස්ස නාතිප්පභෙදගතං චිත්තානුපස්සනාසතිපට්ඨානං විසුද්ධිමග්ගො, තික්ඛස්ස අතිප්පභෙදගතං ධම්මානුපස්සනාසතිපට්ඨානං විසුද්ධිමග්ගො। සමථයානිකස්ස ච මන්දස්ස අකිච්ඡෙන අධිගන්තබ්බනිමිත්තං පඨමං සතිපට්ඨානං විසුද්ධිමග්ගො, තික්ඛස්ස ඔළාරිකාරම්මණෙ අසණ්ඨහනතො දුතියං। විපස්සනායානිකස්සපි මන්දස්ස නාතිප්පභෙදගතාරම්මණං තතියං, තික්ඛස්ස අතිප්පභෙදගතාරම්මණං චතුත්ථං। ඉති චත්තාරොව වුත්තා අනූනා අනධිකාති।
bod:සුභසුඛනිච්චඅත්තභාවවිපල්ලාසප්පහානත්ථං <pb V=2.310/> වා। කායො හි අසුභො, තත්ථ ච සුභවිපල්ලාසවිපල්ලත්ථා සත්තා। තෙසං තත්ථ අසුභභාවදස්සනෙන තස්ස විපල්ලාසස්ස පහානත්ථං පඨමං සතිපට්ඨානං වුත්තං। සුඛං නිච්චං අත්තාති ගහිතෙසුපි ච වෙදනාදීසු වෙදනා දුක්ඛා, චිත්තං අනිච්චං, ධම්මා අනත්තා, තෙසු ච සුඛනිච්චඅත්තවිපල්ලාසවිපල්ලත්ථා සත්තා। තෙසං තත්ථ දුක්ඛාදිභාවදස්සනෙන තෙසං විපල්ලාසානං පහානත්ථං සෙසානි තීණි වුත්තානීති එවං සුභසුඛනිච්චඅත්තභාවවිපල්ලාසප්පහානත්ථං වා චත්තාරොව වුත්තා අනූනා අනධිකාති වෙදිතබ්බා। න කෙවලඤ්ච විපල්ලාසප්පහානත්ථමෙව, අථ ඛො චතුරොඝයොගාසවගන්ථඋපාදානඅගතිපහානත්ථම්පි චතුබ්බිධාහාරපරිඤ්ඤත්ථඤ්ච චත්තාරොව වුත්තාති වෙදිතබ්බා। අයං තාව පකරණනයො।
bod:අට්ඨකථායං පන සරණවසෙන චෙව එකත්තසමොසරණවසෙන ච එකමෙව සතිපට්ඨානං ආරම්මණවසෙන චත්තාරොති එතදෙව වුත්තං। යථා <pb P=3.755/> හි චතුද්වාරෙ නගරෙ පාචීනතො ආගච්ඡන්තා පාචීනදිසාය උට්ඨානකං භණ්ඩං ගහෙත්වා පාචීනද්වාරෙන නගරමෙව පවිසන්ති, දක්ඛිණතො। පච්ඡිමතො। උත්තරතො ආගච්ඡන්තා උත්තරදිසාය උට්ඨානකං භණ්ඩං ගහෙත්වා උත්තරද්වාරෙන නගරමෙව පවිසන්ති; එවං – සම්පදමිදං වෙදිතබ්බං। නගරං විය <pb M=2.346/> හි නිබ්බානමහානගරං, ද්වාරං විය අට්ඨඞ්ගිකො ලොකුත්තරමග්ගො, පාචීනදිසාදයො විය කායාදයො।
bod:යථා පාචීනතො ආගච්ඡන්තා පාචීනදිසාය උට්ඨානකං භණ්ඩං ගහෙත්වා පාචීනද්වාරෙන නගරමෙව පවිසන්ති, එවං කායානුපස්සනාමුඛෙන ආගච්ඡන්තා චුද්දසවිධෙන කායානුපස්සනං භාවෙත්වා කායානුපස්සනාභාවනානුභාවනිබ්බත්තෙන අරියමග්ගෙන එකං නිබ්බානමෙව ඔසරන්ති। යථා දක්ඛිණතො ආගච්ඡන්තා දක්ඛිණාය දිසාය උට්ඨානකං භණ්ඩං ගහෙත්වා දක්ඛිණද්වාරෙන නගරමෙව පවිසන්ති, එවං වෙදනානුපස්සනාමුඛෙන ආගච්ඡන්තා නවවිධෙන වෙදනානුපස්සනං භාවෙත්වා වෙදනානුපස්සනාභාවනානුභාවනිබ්බත්තෙන අරියමග්ගෙන එකං නිබ්බානමෙව ඔසරන්ති। යථා පච්ඡිමතො ආගච්ඡන්තා පච්ඡිමදිසාය උට්ඨානකං භණ්ඩං ගහෙත්වා පච්ඡිමද්වාරෙන නගරමෙව පවිසන්ති, එවං චිත්තානුපස්සනාමුඛෙන ආගච්ඡන්තා සොළසවිධෙන චිත්තානුපස්සනං භාවෙත්වා චිත්තානුපස්සනාභාවනානුභාවනිබ්බත්තෙන අරියමග්ගෙන එකං නිබ්බානමෙව ඔසරන්ති। යථා උත්තරතො ආගච්ඡන්තා උත්තරදිසාය උට්ඨානකං භණ්ඩං ගහෙත්වා උත්තරද්වාරෙන නගරමෙව පවිසන්ති, එවං ධම්මානුපස්සනාමුඛෙන ආගච්ඡන්තා පඤ්චවිධෙන ධම්මානුපස්සනං භාවෙත්වා ධම්මානුපස්සනාභාවනානුභාවනිබ්බත්තෙන අරියමග්ගෙන එකං නිබ්බානමෙව ඔසරන්ති। එවං සරණවසෙන චෙව එකත්තසමොසරණවසෙන ච එකමෙව සතිපට්ඨානං ආරම්මණවසෙන චත්තාරොව වුත්තාති වෙදිතබ්බා।
bod:<b>කතමෙ</b> <pb V=2.311/> <b>චත්තාරො</b>ති කථෙතුකම්යතා පුච්ඡා। <b>ඉධා</b>ති ඉමස්මිං සාසනෙ। <b>භික්ඛවෙ</b>ති ධම්මපටිග්ගාහකපුග්ගලාලපනමෙතං। <b>භික්ඛූ</b>ති පටිපත්තිසම්පාදකපුග්ගලනිදස්සනමෙතං। අඤ්ඤෙපි ච දෙවමනුස්සා පටිපත්තිං සම්පාදෙන්තියෙව, සෙට්ඨත්තා පන පටිපත්තියා භික්ඛුභාවදස්සනතො ච “භික්ඛූ”ති ආහ। භගවතො හි අනුසාසනිං සම්පටිච්ඡන්තෙසු භික්ඛු සෙට්ඨො, සබ්බප්පකාරාය අනුසාසනියා භාජනභාවතො। තස්මා සෙට්ඨත්තා “භික්ඛූ”ති <pb P=3.756/> ආහ। තස්මිං ගහිතෙ පන සෙසා ගහිතාව හොන්ති, රාජගමනාදීසු රාජග්ගහණෙන සෙසපරිසා විය। යො ච ඉමං පටිපත්තිං පටිපජ්ජති, සො භික්ඛු නාම හොතීති පටිපත්තියා භික්ඛුභාවදස්සනතොපි “භික්ඛූ”ති ආහ। පටිපන්නකො හි දෙවො වා හොතු මනුස්සො වා, භික්ඛූති සඞ්ඛ්යං ගච්ඡතියෙව යථාහ –
gax:“අලඞ්කතො <pb M=2.347/> චෙපි සමං චරෙය්ය,
gax:සන්තො දන්තො නියතො බ්රහ්මචාරී।
gax:සබ්බෙසු භූතෙසු නිධාය දණ්ඩං,
gae:සො බ්රාහ්මණො සො සමණො ස භික්ඛූ”ති॥ (ධ॰ ප॰ 142)।
bod:<b>කායෙ</b>ති රූපකායෙ। රූපකායො හි ඉධ අඞ්ගපච්චඞ්ගානං කෙසාදීනඤ්ච ධම්මානං සමූහට්ඨෙන හත්ථිකායරථකායාදයො විය කායොති අධිප්පෙතො। යථා ච සමූහට්ඨෙන, එවං කුච්ඡිතානං ආයට්ඨෙන। කුච්ඡිතානඤ්හි පරමජෙගුච්ඡානං සො ආයොතිපි කායො। ආයොති උප්පත්තිදෙසො। තත්ථායං වචනත්ථො। ආයන්ති තතොති ආයො। කෙ ආයන්ති? කුච්ඡිතා කෙසාදයො। ඉති කුච්ඡිතානං ආයොති කායො।
bod:<b>කායානුපස්සී</b>ති කායෙ අනුපස්සනසීලො කායං වා අනුපස්සමානො। කායෙති ච වත්වාපි පුන කායානුපස්සීති දුතියකායග්ගහණං අසම්මිස්සතො වවත්ථානඝනවිනිබ්භොගාදිදස්සනත්ථං කතන්ති වෙදිතබ්බං। තෙන න කායෙ වෙදනානුපස්සී වා, චිත්තධම්මානුපස්සී වා, අථ ඛො කායානුපස්සීයෙවාති කායසඞ්ඛාතෙ වත්ථුස්මිං කායානුපස්සනාකාරස්සෙව දස්සනෙන අසම්මිස්සතො වවත්ථානං දස්සිතං හොති। තථා න කායෙ අඞ්ගපච්චඞ්ගවිනිමුත්තඑකධම්මානුපස්සී, නාපි කෙසලොමාදිවිනිමුත්තඉත්ථිපුරිසානුපස්සී, යොපි චෙත්ථ කෙසලොමාදිකො භූතුපාදායසමූහසඞ්ඛාතො කායො, තත්ථපි න භූතුපාදායවිනිමුත්තඑකධම්මානුපස්සී, අථ ඛො රථසම්භාරානුපස්සකො විය අඞ්ගපච්චඞ්ගසමූහානුපස්සී, නගරාවයවානුපස්සකො විය කෙසලොමාදිසමූහානුපස්සී, කදලික්ඛන්ධපත්තවට්ටිවිනිබ්භුජකො විය රිත්තමුට්ඨිවිනිවෙඨකො විය ච භූතුපාදායසමූහානුපස්සීයෙවාති නානප්පකාරතො සමූහවසෙනෙව කායසඞ්ඛාතස්ස වත්ථුනො දස්සනෙන ඝනවිනිබ්භොගො <pb V=2.312/> දස්සිතො හොති। න හෙත්ථ <pb P=3.757/> යථාවුත්තසමූහවිනිමුත්තො කායො වා ඉත්ථී වා පුරිසො වා අඤ්ඤො වා කොචි ධම්මො දිස්සති, යථාවුත්තධම්මසමූහමත්තෙයෙව පන තථා තථා සත්තා මිච්ඡාභිනිවෙසං කරොන්ති। තෙනාහු පොරාණා –
gax:“යං පස්සති න තං දිට්ඨං, යං දිට්ඨං තං න පස්සති।
gae:අපස්සං බජ්ඣතෙ මූළ්හො, බජ්ඣමානො න මුච්චතී”ති॥
bod:ඝනවිනිබ්භොගාදිදස්සනත්ථන්ති <pb M=2.348/> වුත්තං, ආදිසද්දෙන චෙත්ථ අයම්පි අත්ථො වෙදිතබ්බො। අයඤ්හි එතස්මිං කායෙ කායානුපස්සීයෙව, න අඤ්ඤ ධම්මානුපස්සීති වුත්තං හොති। යථා අනුදකභූතායපි මරීචියා උදකානුපස්සිනො හොන්ති, න එවං අනිච්චදුක්ඛානත්තඅසුභභූතෙයෙව ඉමස්මිං කායෙ නිච්චසුඛඅත්තසුභභාවානුපස්සී, අථ ඛො කායානුපස්සී අනිච්චදුක්ඛානත්තඅසුභාකාරසමූහානුපස්සීයෙවාති වුත්තං හොති। අථ වා ය්වායං පරතො “ඉධ, භික්ඛවෙ, භික්ඛු අරඤ්ඤගතො වා…පෙ॰… සො සතොව අස්සසතී”තිආදිනා නයෙන අස්සාසපස්සාසාදිචුණ්ණිකජාතඅට්ඨිකපරියොසානො කායො වුත්තො, යො ච “ඉධෙකච්චො පථවීකායං අනිච්චතො අනුපස්සති, ආපොකායං තෙජොකායං වායොකායං කෙසකායං ලොමකායං ඡවිකායං චම්මකායං මංසකායං රුධිරකායං න්හාරුකායං අට්ඨිකායං අට්ඨිමිඤ්ජකාය”න්ති (පටි॰ ම॰ 3.35) පටිසම්භිදායං කායො වුත්තො, තස්ස සබ්බස්ස ඉමස්මිඤ්ඤෙව කායෙ අනුපස්සනතො කායෙ කායානුපස්සීති එවම්පි අත්ථො වෙදිතබ්බො।
bod:අථ වා කායෙ අහන්ති වා මමන්ති වා එවං ගහෙතබ්බස්ස යස්ස කස්සචි අනනුපස්සනතො, තස්ස තස්සෙව පන කෙසලොමාදිකස්ස නානාධම්මසමූහස්ස අනුපස්සනතො කායෙ කෙසාදිධම්මසමූහසඞ්ඛාතකායානුපස්සීති එවමත්ථො දට්ඨබ්බො।
bod:අපිච “ඉමස්මිං කායෙ අනිච්චතො අනුපස්සති, නො නිච්චතො”තිආදිනා අනුක්කමෙන පටිසම්භිදායං ආගතනයස්ස සබ්බස්සෙව අනිච්චලක්ඛණාදිනො ආකාරසමූහසඞ්ඛාතස්ස කායස්ස අනුපස්සනතොපි කායෙ කායානුපස්සීති එවම්පි අත්ථො දට්ඨබ්බො। තථා <pb P=3.758/> හි අයං කායෙ කායානුපස්සනාපටිපදං පටිපන්නො භික්ඛු ඉමං කායං අනිච්චානුපස්සනාදීනං සත්තන්නං අනුපස්සනානං වසෙන අනිච්චතො අනුපස්සති, නො නිච්චතො। දුක්ඛතො අනුපස්සති, නො සුඛතො। අනත්තතො අනුපස්සති, නො අත්තතො। නිබ්බින්දති, නො නන්දති, විරජ්ජති, නො රජ්ජති, නිරොධෙති। නො සමුදෙති, පටිනිස්සජ්ජති, නො ආදියති। සො තං අනිච්චතො අනුපස්සන්තො නිච්චසඤ්ඤං පජහති <pb V=2.313/>, දුක්ඛතො අනුපස්සන්තො සුඛසඤ්ඤං පජහති, අනත්තතො අනුපස්සන්තො අත්තසඤ්ඤං පජහති, නිබ්බින්දන්තො නන්දිං පජහති <pb M=2.349/>, විරජ්ජන්තො රාගං පජහති, නිරොධෙන්තො සමුදයං පජහති, පටිනිස්සජ්ජන්තො ආදානං පජහතීති වෙදිතබ්බො।
bod:<b>විහරතී</b>ති ඉරියති। <b>ආතාපී</b>ති තීසු භවෙසු කිලෙසෙ ආතාපෙතීති ආතාපො, වීරියස්සෙතං නාමං। ආතාපො අස්ස අත්ථීති ආතාපී। <b>සම්පජානො</b>ති සම්පජඤ්ඤසඞ්ඛාතෙන ඤාණෙන සමන්නාගතො। <b>සතිමා</b>ති කායපරිග්ගාහිකාය සතියා සමන්නාගතො। අයං පන යස්මා සතියා ආරම්මණං පරිග්ගහෙත්වා පඤ්ඤාය අනුපස්සති, න හි සතිවිරහිතස්ස අනුපස්සනා නාම අත්ථි, තෙනෙවාහ – “සතිඤ්ච ඛ්වාහං, භික්ඛවෙ, සබ්බත්ථිකං වදාමී”ති (සං॰ නි॰ 5.234)। තස්මා එත්ථ “කායෙ කායානුපස්සී විහරතී”ති එත්තාවතා කායානුපස්සනාසතිපට්ඨානං වුත්තං හොති। අථ වා යස්මා අනාතාපිනො අන්තොසඞ්ඛෙපො අන්තරායකරො හොති, අසම්පජානො උපායපරිග්ගහෙ අනුපායපරිවජ්ජනෙ ච සම්මුය්හති, මුට්ඨස්සති උපායාපරිච්චාගෙ අනුපායාපරිග්ගහෙ ච අසමත්ථො හොති, තෙනස්ස තං කම්මට්ඨානං න සම්පජ්ජති। තස්මා යෙසං ධම්මානං ආනුභාවෙන තං සම්පජ්ජති, තෙසං දස්සනත්ථං “ආතාපී සම්පජානො සතිමා”ති ඉදං වුත්තන්ති වෙදිතබ්බං।
bod:ඉති කායානුපස්සනාසතිපට්ඨානං සම්පයොගඞ්ගඤ්චස්ස දස්සෙත්වා ඉදානි පහානඞ්ගං දස්සෙතුං <b>විනෙය්ය ලොකෙ අභිජ්ඣාදොමනස්ස</b>න්ති වුත්තං। තත්ථ <b>විනෙය්යා</b>ති තදඞ්ගවිනයෙන වා වික්ඛම්භනවිනයෙන වා විනයිත්වා। <b>ලොකෙ</b>ති තස්මිඤ්ඤෙව කායෙ। කායො හි ඉධ ලුජ්ජනපලුජ්ජනට්ඨෙන ලොකොති අධිප්පෙතො। යස්මා පනස්ස න කායමත්තෙයෙව අභිජ්ඣාදොමනස්සං පහීයති, වෙදනාදීසුපි පහීයතියෙව। තස්මා පඤ්චපි උපාදානක්ඛන්ධා ලොකොති විභඞ්ගෙ වුත්තං। ලොකසඞ්ඛාතත්තා <pb P=3.759/> වා තෙසං ධම්මානං අත්ථුද්ධාරනයෙනෙතං වුත්තං। යං පනාහ – “තත්ථ කතමො ලොකො? ස්වෙව කායො ලොකො”ති, අයමෙවෙත්ථ අත්ථො। තස්මිං ලොකෙ අභිජ්ඣාදොමනස්සං විනෙය්යාති එවං සම්බන්ධො දට්ඨබ්බො। යස්මා පනෙත්ථ අභිජ්ඣාග්ගහණෙන කාමච්ඡන්දො, දොමනස්සග්ගහණෙන බ්යාපාදො සඞ්ගහං ගච්ඡති, තස්මා නීවරණපරියාපන්නබලවධම්මද්වයදස්සනෙන නීවරණප්පහානං වුත්තං හොතීති වෙදිතබ්බං।
bod:විසෙසෙන <pb M=2.350/> චෙත්ථ අභිජ්ඣාවිනයෙන කායසම්පත්තිමූලකස්ස අනුරොධස්ස, දොමනස්සවිනයෙන කායවිපත්තිමූලකස්ස විරොධස්ස, අභිජ්ඣාවිනයෙන ච කායෙ අභිරතියා, දොමනස්සවිනයෙන කායභාවනාය අනභිරතියා, අභිජ්ඣාවිනයෙන කායෙ අභූතානං සුභසුඛභාවාදීනං පක්ඛෙපස්ස, දොමනස්සවිනයෙන <pb V=2.314/> කායෙ භූතානං අසුභාසුඛභාවාදීනං අපනයනස්ස ච පහානං වුත්තං। තෙන යොගාවචරස්ස යොගානුභාවො යොගසමත්ථතා ච දීපිතා හොති। යොගානුභාවො හි එස, යදිදං අනුරොධවිරොධවිප්පමුත්තො අරතිරතිසහො අභූතපක්ඛෙපභූතාපනයනවිරහිතො ච හොති। අනුරොධවිරොධවිප්පමුත්තො චෙස අරතිරතිසහො අභූතං අපක්ඛිපන්තො භූතඤ්ච අනපනයන්තො යොගසමත්ථො හොතීති।
bod:අපරො නයො “කායෙ කායානුපස්සී”ති එත්ථ අනුපස්සනාය කම්මට්ඨානං වුත්තං। “විහරතී”ති එත්ථ වුත්තවිහාරෙන කම්මට්ඨානිකස්ස කායපරිහරණං, “ආතාපී”තිආදීසු පන ආතාපෙන සම්මප්පධානං, සතිසම්පජඤ්ඤෙන සබ්බත්ථකකම්මට්ඨානං, කම්මට්ඨානපරිහරණූපායො වා। සතියා වා කායානුපස්සනාවසෙන පටිලද්ධසමථො, සම්පජඤ්ඤෙන විපස්සනා අභිජ්ඣාදොමනස්සවිනයෙන භාවනාබලං වුත්තන්ති වෙදිතබ්බං।
ind:විභඞ්ගෙ පන <b>අනුපස්සී</b>ති තත්ථ “කතමා අනුපස්සනා? යා පඤ්ඤා පජානනා විචයො පවිචයො ධම්මවිචයො සල්ලක්ඛණා උපලක්ඛණා පච්චුපලක්ඛණා පණ්ඩිච්චං කොසල්ලං නෙපුඤ්ඤං වෙභබ්යා චින්තා උපපරික්ඛා භූරීමෙධා පරිණායිකා විපස්සනා සම්පජඤ්ඤං පතොදො පඤ්ඤා පඤ්ඤින්ද්රියං පඤ්ඤාබලං පඤ්ඤාසත්ථං පඤ්ඤාපාසාදො පඤ්ඤාආලොකො පඤ්ඤාඔභාසො පඤ්ඤාපජ්ජොතො පඤ්ඤාරතනං අමොහො ධම්මවිචයො සම්මාදිට්ඨි, අයං වුච්චති අනුපස්සනා। ඉමාය අනුපස්සනාය උපෙතො හොති සමුපෙතො උපගතො සමුපගතො උපපන්නො සමන්නාගතො, තෙන වුච්චති අනුපස්සීති। <b>විහරතී</b>ති ඉරියති පවත්තති පාලෙති යපෙති යාපෙති චරති විහරති, තෙන වුච්චති විහරතීති। <b>ආතාපී</b>ති තත්ථ කතමං ආතාපං? යො චෙතසිකො වීරියාරම්භො නිකම්මො පරක්කමො උය්යාමො වායාමො උස්සාහො උස්සොළ්හී ථාමො ධිති අසිථිලපරක්කමතා අනික්ඛිත්තද්දන්දතා අනික්ඛිත්තධුරතා ධුරසම්පග්ගාහී වීරියං වීරියින්ද්රියං වීරියබලං සම්මාවායාමො, ඉදං වුච්චති ආතාපං। ඉමිනා ආතාපෙන උපෙතො හොති…පෙ॰… සමන්නාගතො <pb P=3.760/>, තෙන වුච්චති ආතාපීති। <b>සම්පජානො</b>ති තත්ථ කතමං සම්පජඤ්ඤං? යා පඤ්ඤා පජානනා විචයො පවිචයො ධම්මවිචයො සල්ලක්ඛණා උපලක්ඛණා පච්චුපලක්ඛණා පණ්ඩිච්චං කොසල්ලං නෙපුඤ්ඤං වෙභබ්යා චින්තා උපපරික්ඛා භූරීමෙධා පරිණායිකා විපස්සනා සම්පජඤ්ඤං පතොදො පඤ්ඤා පඤ්ඤින්ද්රියං පඤ්ඤාබලං පඤ්ඤාසත්ථං පඤ්ඤාපාසාදො පඤ්ඤාආලොකො පඤ්ඤාඔභාසො පඤ්ඤාපජ්ජොතො පඤ්ඤාරතනං අමොහො ධම්මවිචයො සම්මාදිට්ඨි, ඉදං වුච්චති සම්පජඤ්ඤං। ඉමිනා සම්පජඤ්ඤෙන උපෙතො හොති <pb V=2.315/> …පෙ॰… සමන්නාගතො, තෙන වුච්චති සම්පජානොති। <b>සතිමා</b>ති තත්ථ කතමා සති? යා සති අනුස්සති පටිස්සති සති සරණතා ධාරණතා අපිලාපනතා අසම්මුසනතා සති සතින්ද්රියං සතිබලං සම්මාසති <pb M=2.351/>, අයං වුච්චති සති। ඉමාය සතියා උපෙතො හොති…පෙ॰… සමන්නාගතො, තෙන වුච්චති සතිමාති।
ind:<b>විනෙය්ය ලොකෙ අභිජ්ඣාදොමනස්ස</b>න්ති තත්ථ කතමො ලොකො? ස්වෙව කායො ලොකො। පඤ්චපි උපාදානක්ඛන්ධා ලොකො, අයං වුච්චති ලොකො। තත්ථ කතමා අභිජ්ඣා? යො රාගො සාරාගො අනුනයො අනුරොධො නන්දී නන්දිරාගො චිත්තස්ස සාරාගො, අයං වුච්චති අභිජ්ඣා। තත්ථ කතමං දොමනස්සං? යං චෙතසිකං අසාතං චෙතසිකං දුක්ඛං චෙතොසම්ඵස්සජා අසාතා දුක්ඛා වෙදනා, ඉදං වුච්චති දොමනස්සං। ඉති අයඤ්ච අභිජ්ඣා, ඉදඤ්ච දොමනස්සං ඉමම්හි ලොකෙ විනීතා හොන්ති පටිවිනීතා සන්තා සමිතා වූපසමිතා අත්ථඞ්ගතා අබ්භත්ථඞ්ගතා අප්පිතා බ්යප්පිතා සොසිතා විසොසිතා බ්යන්තීකතා, තෙන වුච්චති විනෙය්ය ලොකෙ අභිජ්ඣාදොමනස්ස”න්ති (විභ॰ 357-362)।
bod:එවමෙතෙසං පදානං අත්ථො වුත්තො। තෙන සහ අයං අට්ඨකථානයො යථා සංසන්දති, එවං වෙදිතබ්බො। අයං තාව කායානුපස්සනාසතිපට්ඨානුද්දෙසස්ස අත්ථවණ්ණනා।
bod:ඉදානි වෙදනාසු। චිත්තෙ। ධම්මෙසු ධම්මානුපස්සී විහරති…පෙ॰… විනෙය්ය ලොකෙ අභිජ්ඣාදොමනස්සන්ති එත්ථ <b>වෙදනාසු වෙදනානුපස්සී</b>ති එවමාදීසු වෙදනාදීනං පුන වචනෙ පයොජනං කායානුපස්සනායං වුත්තනයෙනෙව වෙදිතබ්බං। වෙදනාසු වෙදනානුපස්සී। චිත්තෙ චිත්තානුපස්සී। ධම්මෙසු ධම්මානුපස්සීති එත්ථ පන <b>වෙදනා</b>ති තිස්සො වෙදනා, තා ච ලොකියා එව। චිත්තම්පි ලොකියං, තථා ධම්මා। තෙසං විභාගො නිද්දෙසවාරෙ පාකටො භවිස්සති। කෙවලං පනිධ යථා වෙදනා අනුපස්සිතබ්බා, තථා තා අනුපස්සන්තො “වෙදනාසු වෙදනානුපස්සී”ති වෙදිතබ්බො। එස නයො චිත්තධම්මෙසුපි। කථඤ්ච වෙදනා අනුපස්සිතබ්බාති? සුඛා තාව වෙදනා දුක්ඛතො, දුක්ඛා සල්ලතො, අදුක්ඛමසුඛා අනිච්චතො। යථාහ –
gax:“යො <pb M=2.352/> <pb P=3.761/> සුඛං දුක්ඛතො අද්ද, දුක්ඛමද්දක්ඛි සල්ලතො।
gax:අදුක්ඛමසුඛං සන්තං, අද්දක්ඛි නං අනිච්චතො।
gae:ස වෙ සම්මද්දසො භික්ඛු, උපසන්තො චරිස්සතී”ති॥ (සං॰ නි॰ 4.253)।
bod:සබ්බා <pb V=2.316/> එව චෙතා “දුක්ඛා”තිපි අනුපස්සිතබ්බා। වුත්තඤ්හෙතං – “යං කිඤ්චි වෙදයිතං, තං දුක්ඛස්මින්ති වදාමී”ති (සං॰ නි॰ 4.259)। සුඛදුක්ඛතොපි ච අනුපස්සිතබ්බා। යථාහ “සුඛා වෙදනා ඨිතිසුඛා විපරිණාමදුක්ඛා”ති (ම॰ නි॰ 1.465) සබ්බං විත්ථාරෙතබ්බං। අපිච අනිච්චාදිසත්තඅනුපස්සනාවසෙනපි අනුපස්සිතබ්බා। සෙසං නිද්දෙසවාරෙයෙව පාකටං භවිස්සති।
bod:චිත්තධම්මෙසුපි චිත්තං තාව ආරම්මණාධිපතිසහජාතභූමිකම්මවිපාකකිරියාදිනානත්තභෙදානං අනිච්චාදිඅනුපස්සනානං නිද්දෙසවාරෙ ආගතසරාගාදිභෙදානඤ්ච වසෙන අනුපස්සිතබ්බං। ධම්මා සලක්ඛණසාමඤ්ඤලක්ඛණානං සුඤ්ඤතධම්මස්ස අනිච්චාදිසත්තානුපස්සනානං නිද්දෙසවාරෙ ආගතසන්තාදිභෙදානඤ්ච වසෙන අනුපස්සිතබ්බා। සෙසං වුත්තනයමෙව। කාමඤ්චෙත්ථ යස්ස කායසඞ්ඛාතෙ ලොකෙ අභිජ්ඣාදොමනස්සං පහීනං, තස්ස වෙදනාදීසුපි තං පහීනමෙව। නානාපුග්ගලවසෙන පන නානාචිත්තක්ඛණිකසතිපට්ඨානභාවනාවසෙන ච සබ්බත්ථ වුත්තං। යතො වා එකත්ථ පහීනං සෙසෙසුපි පහීනං හොති, තෙනෙවස්ස තත්ථ පහානදස්සනත්ථම්පි එතං වුත්තන්ති වෙදිතබ්බන්ති।
cen:උද්දෙසවාරකථා නිට්ඨිතා।
sub:කායානුපස්සනා ආනාපානපබ්බවණ්ණනා
bod:374:ඉදානි සෙය්යථාපි නාම ඡෙකො විලීවකාරකො ථූලකිලඤ්ජසණ්හකිලඤ්ජචඞ්කොටකපෙළාපුටාදීනි උපකරණානි කත්තුකාමො එකං මහාවෙණුං ලභිත්වා චතුධා භින්දිත්වා තතො එකෙකං වෙණුඛණ්ඩං ගහෙත්වා ඵාලෙත්වා තං තං උපකරණං කරෙය්ය, එවමෙව භගවා සතිපට්ඨානදෙසනාය සත්තානං අනෙකප්පකාරං <pb P=3.762/> විසෙසාධිගමං කත්තුකාමො එකමෙව සම්මාසතිං “චත්තාරො සතිපට්ඨානා। කතමෙ <pb M=2.353/> චත්තාරො? ඉධ, භික්ඛවෙ, භික්ඛු කායෙ කායානුපස්සී විහරතී”තිආදිනා නයෙන ආරම්මණවසෙන චතුධා භින්දිත්වා තතො එකෙකං සතිපට්ඨානං ගහෙත්වා කායං විභජන්තො “කථඤ්ච භික්ඛවෙ”තිආදිනා නයෙන නිද්දෙසවාරං වත්තුමාරද්ධො।
bod:තත්ථ <b>කථඤ්චා</b>තිආදි විත්ථාරෙතුකම්යතාපුච්ඡා। අයං පනෙත්ථ සඞ්ඛෙපත්ථො – භික්ඛවෙ, කෙන ච <pb V=2.317/> පකාරෙන භික්ඛු කායෙ කායානුපස්සී විහරතීති? එස නයො සබ්බපුච්ඡාවාරෙසු। <b>ඉධ භික්ඛවෙ භික්ඛූ</b>ති භික්ඛවෙ ඉමස්මිං සාසනෙ භික්ඛු। අයඤ්හෙත්ථ ඉධසද්දො සබ්බප්පකාරකායානුපස්සනානිබ්බත්තකස්ස පුග්ගලස්ස සන්නිස්සයභූතසාසනපරිදීපනො අඤ්ඤසාසනස්ස තථාභාවපටිසෙධනො ච। වුත්තඤ්හෙතං “ඉධෙව භික්ඛවෙ, සමණො…පෙ॰… සුඤ්ඤා පරප්පවාදා සමණෙභි අඤ්ඤෙහී”ති (ම॰ නි॰ 1.139)। තෙන වුත්තං “ඉමස්මිං සාසනෙ භික්ඛූ”ති।
bod:<b>අරඤ්ඤගතො වා රුක්ඛමූලගතො වා සුඤ්ඤාගාරගතො වා</b>ති ඉදමස්ස සතිපට්ඨානභාවනානුරූපසෙනාසනපරිග්ගහපරිදීපනං। ඉමස්ස හි භික්ඛුනො දීඝරත්තං රූපාදීසු ආරම්මණෙසු අනුවිසටං චිත්තං කම්මට්ඨානවීථිං ඔතරිතුං න ඉච්ඡති, කූටගොණයුත්තරථො විය උප්පථමෙව ධාවති। තස්මා සෙය්යථාපි නාම ගොපො කූටධෙනුයා සබ්බං ඛීරං පිවිත්වා වඩ්ඪිතං කූටවච්ඡං දමෙතුකාමො ධෙනුතො අපනෙත්වා එකමන්තෙ මහන්තං ථම්භං නිඛණිත්වා තත්ථ යොත්තෙන බන්ධෙය්ය। අථස්ස සො වච්ඡො ඉතො චිතො ච විප්ඵන්දිත්වා පලායිතුං අසක්කොන්තො තමෙව ථම්භං උපනිසීදෙය්ය වා උපනිපජ්ජෙය්ය වා, එවමෙව ඉමිනාපි භික්ඛුනා දීඝරත්තං රූපාරම්මණාදිරසපානවඩ්ඪිතං දුට්ඨචිත්තං දමෙතුකාමෙන රූපාදිආරම්මණතො අපනෙත්වා අරඤ්ඤං වා රුක්ඛමූලං වා සුඤ්ඤාගාරං වා පවිසිත්වා තත්ථ සතිපට්ඨානාරම්මණත්ථම්භෙ සතියොත්තෙන <pb P=3.763/> බන්ධිතබ්බං। එවමස්ස තං චිත්තං ඉතො චිතො ච විප්ඵන්දිත්වාපි පුබ්බෙ ආචිණ්ණාරම්මණං අලභමානං සතියොත්තං ඡින්දිත්වා පලායිතුං අසක්කොන්තං තමෙවාරම්මණං උපචාරප්පනාවසෙන උපනිසීදති චෙව උපනිපජ්ජති ච। තෙනාහු පොරාණා –
gax:“යථා ථම්භෙ නිබන්ධෙය්ය, වච්ඡං දමං නරො ඉධ।
gae:බන්ධෙය්යෙවං සකං චිත්තං, සතියාරම්මණෙ දළ්හ”න්ති॥
bod:එවමස්සෙතං <pb M=2.354/> සෙනාසනං භාවනානුරූපං හොති। තෙන වුත්තං “ඉදමස්ස සතිපට්ඨානභාවනානුරූපසෙනාසනපරිග්ගහපරිදීපන”න්ති।
bod:අපිච යස්මා ඉදං කායානුපස්සනාය මුද්ධභූතං සබ්බබුද්ධපච්චෙකබුද්ධසාවකානං විසෙසාධිගමදිට්ඨධම්මසුඛවිහාරපදට්ඨානං ආනාපානස්සතිකම්මට්ඨානං ඉත්ථිපුරිසහත්ථිඅස්සාදිසද්දසමාකුලං ගාමන්තං අපරිච්චජිත්වා න සුකරං සම්පාදෙතුං, සද්දකණ්ඩකත්තා ඣානස්ස। අගාමකෙ පන අරඤ්ඤෙ සුකරං යොගාවචරෙන ඉදං කම්මට්ඨානං පරිග්ගහෙත්වා ආනාපානචතුත්ථජ්ඣානං නිබ්බත්තෙත්වා තදෙව <pb V=2.318/> ඣානං පාදකං කත්වා සඞ්ඛාරෙ සම්මසිත්වා අග්ගඵලං අරහත්තං පාපුණිතුං, තස්මාස්ස අනුරූපසෙනාසනං දස්සෙන්තො භගවා, “අරඤ්ඤගතො වා”තිආදිමාහ।
bod:වත්ථුවිජ්ජාචරියො විය හි භගවා। සො යථා වත්ථුවිජ්ජාචරියො නගරභූමිං පස්සිත්වා සුට්ඨු උපපරික්ඛිත්වා “එත්ථ නගරං මාපෙථා”ති උපදිසති, සොත්ථිනා ච නගරෙ නිට්ඨිතෙ රාජකුලතො මහාසක්කාරං ලභති, එවමෙව යොගාවචරස්ස අනුරූපසෙනාසනං උපපරික්ඛිත්වා “එත්ථ කම්මට්ඨානමනුයුඤ්ජිතබ්බ”න්ති උපදිසති, තතො තත්ථ කම්මට්ඨානමනුයුඤ්ජන්තෙන යොගිනා අනුක්කමෙන අරහත්තෙ පත්තෙ “සම්මාසම්බුද්ධො වත සො භගවා”ති මහන්තං සක්කාරං ලභති।
bod:අයං පන භික්ඛු දීපිසදිසොති වුච්චති। යථා හි මහාදීපිරාජා අරඤ්ඤෙ තිණගහනං වා වනගහනං වා පබ්බතගහනං වා නිස්සාය නිලීයිත්වා වනමහිංසගොකණ්ණසූකරාදයො මිගෙ ගණ්හාති, එවමෙව අයං අරඤ්ඤාදීසු කම්මට්ඨානං අනුයුඤ්ජන්තො <pb P=3.764/> භික්ඛු යථාක්කමෙන චත්තාරො මග්ගෙ චෙව චත්තාරි අරියඵලානි ච ගණ්හාති। තෙනාහු පොරාණා –
gax:“යථාපි දීපිකො නාම, නිලීයිත්වා ගණ්හතී මිගෙ।
gax:තථෙවායං බුද්ධපුත්තො, යුත්තයොගො විපස්සකො।
gae:අරඤ්ඤං පවිසිත්වාන, ගණ්හාති ඵලමුත්තම”න්ති॥
bod:තෙනස්ස පරක්කමජවයොග්ගභූමිං අරඤ්ඤසෙනාසනං දස්සෙන්තො භගවා “අරඤ්ඤගතො වා”තිආදිමාහ। ඉතො පරං ඉමස්මිං ආනාපානපබ්බෙ යං වත්තව්බං සියා, තං විසුද්ධිමග්ගෙ වුත්තමෙව। <b>සෙය්යථාපි, භික්ඛවෙ, දක්ඛො භමකාරො වා</b>ති ඉදඤ්හි උපමාමත්තමෙව <b>ඉති අජ්ඣත්තං වා කායෙ</b>ති ඉදං අප්පනාමත්තමෙව ච තත්ථ අනාගතං, සෙසං ආගතමෙව।
bod:යං <pb M=2.355/> පන අනාගතං, තත්ථ <b>දක්ඛො</b>ති ඡෙකො। <b>දීඝං වා අඤ්ඡන්තො</b>ති මහන්තානං භෙරීපොක්ඛරාදීනං ලිඛනකාලෙ හත්ථෙ ච පාදෙ ච පසාරෙත්වා දීඝං කඩ්ඪන්තො। <b>රස්සං වා අඤ්ඡන්තො</b>ති ඛුද්දකානං දන්තසූචිවෙධකාදීනං ලිඛනකාලෙ මන්දමන්දං රස්සං කඩ්ඪන්තො। <b>එවමෙව ඛො</b>ති එවං අයම්පි භික්ඛු අද්ධානවසෙන ඉත්තරවසෙන ච පවත්තානං අස්සාසපස්සාසානං වසෙන දීඝං වා අස්සසන්තො දීඝං අස්සසාමීති පජානාති…පෙ॰… පස්සසිස්සාමීති සික්ඛතීති। තස්සෙවං සික්ඛතො අස්සාසපස්සාසනිමිත්තෙ චත්තාරි ඣානානි උප්පජ්ජන්ති, සො ඣානා වුට්ඨහිත්වා අස්සාසපස්සාසෙ වා පරිග්ගණ්හාති ඣානඞ්ගානි වා।
bod:තත්ථ <pb V=2.319/> අස්සාසපස්සාසකම්මිකො “ඉමෙ අස්සාසපස්සාසා කිං නිස්සිතා? වත්ථුනිස්සිතා। වත්ථු නාම කරජකායො, කරජකායො නාම චත්තාරි මහාභූතානි උපාදාරූපඤ්චෙ”ති එවං රූපං පරිග්ගණ්හාති। තතො තදාරම්මණෙ ඵස්සපඤ්චමකෙ නාමන්ති। එවං නාමරූපං පරිග්ගහෙත්වා තස්ස පච්චයං පරියෙසන්තො අවිජ්ජාදිපටිච්චසමුප්පාදං දිස්වා “පච්චයපච්චයුප්පන්නධම්මමත්තමෙවෙතං, අඤ්ඤො සත්තො වා පුග්ගලො වා නත්ථී”ති <pb P=3.765/> විතිණ්ණකඞ්ඛො සප්පච්චයනාමරූපෙ තිලක්ඛණං ආරොපෙත්වා විපස්සනං වඩ්ඪෙන්තො අනුක්කමෙන අරහත්තං පාපුණාති। ඉදං එකස්ස භික්ඛුනො යාව අරහත්තා නිය්යානමුඛං।
bod:ඣානකම්මිකොපි “ඉමානි ඣානඞ්ගානි කිං නිස්සිතානි, වත්ථුනිස්සිතානි, වත්ථු නාම කරජකායො ඣානඞ්ගානි නාමං, කරජකායො රූප”න්ති නාමරූපං වවත්ථපෙත්වා තස්ස පච්චයං පරියෙසන්තො අවිජ්ජාදිපච්චයාකාරං දිස්වා “පච්චයපච්චයුප්පන්නධම්මමත්තමෙවෙතං, අඤ්ඤො සත්තො වා පුග්ගලො වා නත්ථී”ති විතිණ්ණකඞ්ඛො සප්පච්චයනාමරූපෙ තිලක්ඛණං ආරොපෙත්වා විපස්සනං වඩ්ඪෙන්තො අනුක්කමෙන අරහත්තං පාපුණාති। ඉදමෙකස්ස භික්ඛුනො යාව අරහත්තා නිය්යානමුඛං।
bod:<b>ඉති අජ්ඣත්තං වා</b>ති එවං අත්තනො වා අස්සාසපස්සාසකායෙ කායානුපස්සී විහරති। <b>බහිද්ධා වා</b>ති පරස්ස වා අස්සාසපස්සාසකායෙ। <b>අජ්ඣත්තබහිද්ධා වා</b>ති කාලෙන අත්තනො, කාලෙන පරස්ස අස්සාසපස්සාසකායෙ। එතෙනස්ස පගුණකම්මට්ඨානං අට්ඨපෙත්වා අපරාපරං සඤ්චරණකාලො කථිතො। එකස්මිං කාලෙ පනිදං උභයං න ලබ්භති।
bod:<b>සමුදයධම්මානුපස්සී</b> <pb M=2.356/> <b>වා</b>ති යථා නාම කම්මාරස්ස භස්තඤ්ච ගග්ගරනාළිඤ්ච තජ්ජඤ්ච වායාමං පටිච්ච වාතො අපරාපරං සඤ්චරති, එවං භික්ඛුනො කරජකායඤ්ච නාසපුටඤ්ච චිත්තඤ්ච පටිච්ච අස්සාසපස්සාසකායො අපරාපරං සඤ්චරති। කායාදයො ධම්මා සමුදයධම්මා, තෙ පස්සන්තො “සමුදයධම්මානුපස්සී වා කායස්මිං විහරතී”ති වුච්චති। <b>වයධම්මානුපස්සී වා</b>ති යථා භස්තාය අපනීතාය ගග්ගරනාළියා භින්නාය තජ්ජෙ ච වායාමෙ අසති සො වාතො නප්පවත්තති, එවමෙව කායෙ භින්නෙ නාසපුටෙ විද්ධස්තෙ චිත්තෙ ච නිරුද්ධෙ අස්සාසපස්සාසකායො නාම නප්පවත්තතීති කායාදිනිරොධා අස්සාසපස්සාසනිරොධොති එවං පස්සන්තො “වයධම්මානුපස්සී වා කායස්මිං විහරතී”ති වුච්චති। <b>සමුදයවයධම්මානුපස්සී වා</b>ති කාලෙන සමුදයං කාලෙන වයං අනුපස්සන්තො। <b>අත්ථි කායොති වා පනස්සා</b>ති කායොව අත්ථි, න සත්තො, න පුග්ගලො, න ඉත්ථී, න පුරිසො, න අත්තා, න අත්තනියං, නාහං, න මම, න කොචි, න කස්සචීති එවමස්ස සති පච්චුපට්ඨිතා හොති।
bod:<b>යාවදෙවා</b>ති <pb V=2.320/> <pb P=3.766/> පයොජනපරිච්ඡෙදවවත්ථාපනමෙතං। ඉදං වුත්තං හොති – යා සා සති පච්චුපට්ඨිතා හොති, සා න අඤ්ඤදත්ථාය। අථ ඛො යාවදෙව ඤාණමත්තාය අපරාපරං උත්තරුත්තරි ඤාණපමාණත්ථාය චෙව සතිපමාණත්ථාය ච, සතිසම්පජඤ්ඤානං වුඩ්ඪත්ථායාති අත්ථො। <b>අනිස්සිතො ච විහරතී</b>ති තණ්හානිස්සයදිට්ඨිනිස්සයානං වසෙන අනිස්සිතොව විහරති। <b>න ච කිඤ්චි ලොකෙ උපාදියතී</b>ති ලොකස්මිං කිඤ්චි රූපං වා…පෙ॰… විඤ්ඤාණං වා “අයං මෙ අත්තා වා අත්තනියං වා”ති න ගණ්හාති। <b>එවම්පී</b>ති උපරි අත්ථං උපාදාය සම්පිණ්ඩනත්ථො පි-කාරො। ඉමිනා පන පදෙන භගවා ආනාපානපබ්බදෙසනං නිය්යාතෙත්වා දස්සෙති।
bod:තත්ථ අස්සාසපස්සාසපරිග්ගාහිකා සති දුක්ඛසච්චං, තස්සා සමුට්ඨාපිකා පුරිමතණ්හා සමුදයසච්චං උභින්නං අප්පවත්ති නිරොධසච්චං, දුක්ඛපරිජානනො සමුදයපජහනො නිරොධාරම්මණො අරියමග්ගො මග්ගසච්චං। එවං චතුසච්චවසෙන උස්සක්කිත්වා නිබ්බුතිං පාපුණාතීති ඉදමෙකස්ස අස්සාසපස්සාසවසෙන අභිනිවිට්ඨස්ස භික්ඛුනො යාව අරහත්තා නිය්යානමුඛන්ති।
cen:ආනාපානපබ්බං නිට්ඨිතං।
sub:ඉරියාපථපබ්බවණ්ණනා
bod:375:එවං <pb M=2.357/> අස්සාසපස්සාසවසෙන කායානුපස්සනං විභජිත්වා ඉදානි ඉරියාපථවසෙන විභජිතුං <b>පුන චපර</b>න්තිආදිමාහ। තත්ථ කාමං සොණසිඞ්ගාලාදයොපි ගච්ඡන්තා “ගච්ඡාමා”ති ජානන්ති, න පනෙතං එවරූපං ජානනං සන්ධාය වුත්තං। එවරූපඤ්හි ජානනං සත්තූපලද්ධිං න පජහති, අත්තසඤ්ඤං න උග්ඝාටෙති, කම්මට්ඨානං වා සතිපට්ඨානභාවනා වා න හොති। ඉමස්ස පන භික්ඛුනො ජානනං සත්තූපලද්ධිං පජහති, අත්තසඤ්ඤං උග්ඝාටෙති කම්මට්ඨානඤ්චෙව සතිපට්ඨානභාවනා ච හොති। ඉදඤ්හි “කො ගච්ඡති, කස්ස ගමනං, කිං කාරණා ගච්ඡතී”ති එවං සම්පජානනං සන්ධාය වුත්තං। ඨානාදීසුපි එසෙව නයො।
bod:තත්ථ කො ගච්ඡතීති? න කොචි සත්තො වා පුග්ගලො වා ගච්ඡති। කස්ස ගමනන්ති? න කස්සචි සත්තස්ස වා පුග්ගලස්ස වා ගමනං। කිං කාරණා ගච්ඡතීති <pb P=3.767/>? චිත්තකිරියවායොධාතුවිප්ඵාරෙන ගච්ඡති। තස්මා එස එවං පජානාති – “ගච්ඡාමී”ති චිත්තං උප්පජ්ජති <pb V=2.321/>, තං වායං ජනෙති, වායො විඤ්ඤත්තිං ජනෙති, චිත්තකිරියවායොධාතුවිප්ඵාරෙන සකලකායස්ස පුරතො අභිනීහාරො ගමනන්ති වුච්චති। ඨානාදීසුපි එසෙව නයො।
bod:තත්රාපි හි “තිට්ඨාමී”ති චිත්තං උප්පජ්ජති, තං වායං ජනෙති, වායො විඤ්ඤත්තිං ජනෙති, චිත්තකිරියවායොධාතුවිප්ඵාරෙන සකලකායස්ස කොටිතො පට්ඨාය උස්සිතභාවො ඨානන්ති වුච්චති। “නිසීදාමී”ති චිත්තං උප්පජ්ජති, තං වායං ජනෙති, වායො විඤ්ඤත්තිං ජනෙති, චිත්තකිරියවායොධාතුවිප්ඵාරෙන හෙට්ඨිමකායස්ස සමිඤ්ජනං උපරිමකායස්ස උස්සිතභාවො නිසජ්ජාති වුච්චති। “සයාමී”ති චිත්තං උප්පජ්ජති, තං වායං ජනෙති, වායො විඤ්ඤත්තිං ජනෙති, චිත්තකිරියවායොධාතුවිප්ඵාරෙන සකලසරීරස්ස තිරියතො පසාරණං සයනන්ති වුච්චතීති।
bod:තස්ස එවං පජානතො එවං හොති “සත්තො ගච්ඡති, සත්තො තිට්ඨතී”ති වුච්චති, අත්ථතො පන කොචි සත්තො ගච්ඡන්තො වා ඨිතො වා නත්ථි। යථා පන “සකටං ගච්ඡති, සකටං තිට්ඨතී”ති වුච්චති, න ච කිඤ්චි සකටං නාම ගච්ඡන්තං වා ඨිතං වා අත්ථි, චත්තාරො පන ගොණෙ යොජෙත්වා ඡෙකම්හි සාරථිම්හි පාජෙන්තෙ “සකටං ගච්ඡති, සකටං තිට්ඨතී”ති වොහාරමත්තමෙව <pb M=2.358/> හොති, එවමෙව අජානනට්ඨෙන සකටං විය කායො, ගොණා විය චිත්තජවාතා, සාරථි විය චිත්තං। “ගච්ඡාමි තිට්ඨාමී”ති චිත්තෙ උප්පන්නෙ වායොධාතු විඤ්ඤත්තිං ජනයමානා උප්පජ්ජති, චිත්තකිරියවායොධාතුවිප්ඵාරෙන ගමනාදීනි පවත්තන්ති, තතො “සත්තො ගච්ඡති, සත්තො තිට්ඨති, අහං ගච්ඡාමි, අහං තිට්ඨාමී”ති වොහාරමත්තං හොති। තෙනාහ –
gax:“නාවා මාලුතවෙගෙන, ජියාවෙගෙන තෙජනං।
gae:යථා යාති තථා කායො, යාති වාතාහතො අයං॥
gax:යන්තං <pb P=3.768/> සුත්තවසෙනෙව, චිත්තසුත්තවසෙනිදං।
gae:පයුත්තං කායයන්තම්පි, යාති ඨාති නිසීදති॥
gax:කො නාම එත්ථ සො සත්තො, යො විනා හෙතුපච්චයෙ।
gae:අත්තනො ආනුභාවෙන, තිට්ඨෙ වා යදි වා වජෙ”ති॥
bod:තස්මා එවං හෙතුපච්චයවසෙනෙව පවත්තානි ගමනාදීනි සල්ලක්ඛෙන්තො එස “ගච්ඡන්තො වා ගච්ඡාමීති <pb V=2.322/> පජානාති, ඨිතො වා, නිසින්නො වා, සයානො වා සයානොම්හීති පජානාතී”ති වෙදිතබ්බො।
bod:<b>යථා යථා වා පනස්ස කායො පණිහිතො හොති, තථා තථා නං පජානාතී</b>ති සබ්බසඞ්ගාහිකවචනමෙතං। ඉදං වුත්තං හොති – යෙන යෙන වා ආකාරෙනස්ස කායො ඨිතො හොති, තෙන තෙන නං පජානාති। ගමනාකාරෙන ඨිතං ගච්ඡතීති පජානාති। ඨානනිසජ්ජසයනාකාරෙන ඨිතං සයානොති පජානාතීති।
bod:<b>ඉති අජ්ඣත්තං වා</b>ති එවං අත්තනො වා චතුඉරියාපථපරිග්ගණ්හනෙන කායෙ කායානුපස්සී විහරති। <b>බහිද්ධා වා</b>ති පරස්ස වා චතුඉරියාපථපරිග්ගණ්හනෙන। <b>අජ්ඣත්තබහිද්ධා වා</b>ති කාලෙන අත්තනො, කාලෙන පරස්ස චතුඉරියාපථපරිග්ගණ්හනෙන කායෙ කායානුපස්සී විහරති। <b>සමුදයධම්මානුපස්සී වා</b>තිආදීසු පන අවිජ්ජාසමුදයා රූපසමුදයොතිආදිනා නයෙන පඤ්චහාකාරෙහි රූපක්ඛන්ධස්ස සමුදයො ච වයො ච නීහරිතබ්බො। තඤ්හි සන්ධාය ඉධ “සමුදයධම්මානුපස්සී වා”තිආදි වුත්තං। <b>අත්ථි කායොති වා පනස්සා</b>තිආදි වුත්තසදිසමෙව।
bod:ඉධාපි <pb M=2.359/> චතුඉරියාපථපරිග්ගාහිකා සති දුක්ඛසච්චං, තස්සා සමුට්ඨාපිකා පුරිමතණ්හා සමුදයසච්චං, උභින්නං අප්පවත්ති නිරොධසච්චං, දුක්ඛපරිජානනො සමුදයපජහනො නිරොධාරම්මණො අරියමග්ගො මග්ගසච්චං। එවං චතුසච්චවසෙන උස්සක්කිත්වා නිබ්බුතිං පාපුණාතීති ඉදමෙකස්ස චතුඉරියාපථපරිග්ගාහකස්ස භික්ඛුනො යාව අරහත්තා නිය්යානමුඛන්ති।
cen:ඉරියාපථපබ්බං නිට්ඨිතං।
sub:චතුසම්පජඤ්ඤපබ්බවණ්ණනා
bod:376:එවං ඉරියාපථවසෙන කායානුපස්සනං විභජිත්වා ඉදානි චතුසම්පජඤ්ඤවසෙන විභජිතුං <b>පුන චපර</b>න්තිආදිමාහ <pb P=3.769/>। තත්ථ <b>අභික්කන්තෙ</b>තිආදීනි <b>සාමඤ්ඤඵලෙ</b> වණ්ණිතානි। <b>ඉති අජ්ඣත්තං වා</b>ති එවං චතුසම්පජඤ්ඤපරිග්ගණ්හනෙන අත්තනො වා කායෙ, පරස්ස වා කායෙ, කාලෙන වා අත්තනො, කාලෙන වා පරස්ස කායෙ කායානුපස්සී විහරති। ඉධාපි <b>සමුදයවයධම්මානුපස්සී</b>තිආදීසු <pb V=2.323/> රූපක්ඛන්ධස්සෙව සමුදයො ච වයො ච නීහරිතබ්බො। සෙසං වුත්තසදිසමෙව।
bod:ඉධ චතුසම්පජඤ්ඤපරිග්ගාහිකා සති දුක්ඛසච්චං, තස්සා සමුට්ඨාපිකා පුරිමතණ්හා සමුදයසච්චං, උභින්නං අප්පවත්ති නිරොධසච්චං, වුත්තප්පකාරො අරියමග්ගො මග්ගසච්චං। එවං චතුසච්චවසෙන උස්සක්කිත්වා නිබ්බුතිං පාපුණාතීති ඉදමෙකස්ස චතුසම්පජඤ්ඤපරිග්ගාහකස්ස භික්ඛුනො වසෙන යාව අරහත්තා නිය්යානමුඛන්ති।
cen:චතුසම්පජඤ්ඤපබ්බං නිට්ඨිතං।
sub:පටිකූලමනසිකාරපබ්බවණ්ණනා
bod:377:එවං චතුසම්පජඤ්ඤවසෙන කායානුපස්සනං විභජිත්වා ඉදානි පටිකූලමනසිකාරවසෙන විභජිතුං <b>පුන චපර</b>න්තිආදිමාහ। තත්ථ <b>ඉමමෙව කාය</b>න්තිආදීසු යං වත්තබ්බං සියා, තං සබ්බං සබ්බාකාරෙන විත්ථාරතො විසුද්ධිමග්ගෙ කායගතාසතිකම්මට්ඨානෙ වුත්තං। <b>උභතොමුඛා</b>ති හෙට්ඨා ච උපරි චාති ද්වීහි මුඛෙහි යුත්තා। <b>නානාවිහිතස්සා</b>ති නානාවිධස්ස।
bod:ඉදං <pb M=2.360/> පනෙත්ථ ඔපම්මසංසන්දනං – උභතොමුඛා පුතොළි විය හි චාතුමහාභූතිකො කායො, තත්ථ මිස්සෙත්වා පක්ඛිත්තනානාවිධධඤ්ඤං විය කෙසාදයො ද්වත්තිංසාකාරා, චක්ඛුමා පුරිසො විය යොගාවචරො, තස්ස තං පුතොළිං මුඤ්චිත්වා පච්චවෙක්ඛතො නානාවිධධඤ්ඤස්ස පාකටකාලො විය යොගිනො ද්වත්තිංසාකාරස්ස විභූතකාලො වෙදිතබ්බො। <b>ඉති අජ්ඣත්තං වා</b>ති එවං කෙසාදිපරිග්ගණ්හනෙන අත්තනො වා කායෙ, පරස්ස වා කායෙ, කාලෙන වා අත්තනො, කාලෙන වා පරස්ස කායෙ කායානුපස්සී විහරති। ඉතො පරං වුත්තනයමෙව। කෙවලඤ්හි ඉධ ද්වත්තිංසාකාරපරිග්ගාහිකා සති දුක්ඛසච්චන්ති <pb P=3.770/> එවං යොජනං කත්වා නිය්යානමුඛං වෙදිතබ්බං। සෙසං පුරිමසදිසමෙවාති।
cen:පටිකූලමනසිකාරපබ්බං නිට්ඨිතං।
sub:ධාතුමනසිකාරපබ්බවණ්ණනා
bod:378:එවං <pb V=2.324/> පටිකූලමනසිකාරවසෙන කායානුපස්සනං විභජිත්වා ඉදානි ධාතුමනසිකාරවසෙන විභජිතුං <b>පුන චපර</b>න්තිආදිමාහ। තත්ථායං ඔපම්මසංසන්දනෙන සද්ධිං අත්ථවණ්ණනා – යථා කොචි ගොඝාතකො වා තස්සෙව වා භත්තවෙතනභතො අන්තෙවාසිකො ගාවිං වධිත්වා විනිවිජ්ඣිත්වා චතස්සො දිසා ගතානං මහාපථානං වෙමජ්ඣට්ඨානසඞ්ඛාතෙ චතුමහාපථෙ කොට්ඨාසං කොට්ඨාසං කත්වා නිසින්නො අස්ස, එවමෙව භික්ඛු චතුන්නං ඉරියාපථානං යෙන කෙනචි ආකාරෙන ඨිතත්තා යථාඨිතං, යථාඨිතත්තා ච යථාපණිහිතං කායං “අත්ථි ඉමස්මිං කායෙ පථවීධාතු…පෙ॰… වායොධාතූ”ති එවං පච්චවෙක්ඛති।
bod:කිං වුත්තං හොති – යථා ගොඝාතකස්ස ගාවිං පොසෙන්තස්සාපි ආඝාතනං ආහරන්තස්සාපි ආහරිත්වා තත්ථ බන්ධිත්වා ඨපෙන්තස්සපි වධෙන්තස්සාපි වධිතං මතං පස්සන්තස්සාපි තාවදෙව ගාවීති සඤ්ඤා න අන්තරධායති, යාව නං පදාලෙත්වා බිලසො න විභජති। විභජිත්වා නිසින්නස්ස පනස්ස ගාවීති සඤ්ඤා අන්තරධායති, මංසසඤ්ඤා පවත්තති। නාස්ස එවං <pb M=2.361/> හොති – “අහං ගාවිං වික්කිණාමි, ඉමෙ ගාවිං හරන්තී”ති। අථ ඛ්වස්ස “අහං මංසං වික්කිණාමි, ඉමෙ මංසං හරන්ති” ච්චෙව හොති; එවමෙව ඉමස්සාපි භික්ඛුනො පුබ්බෙ බාලපුථුජ්ජනකාලෙ ගිහිභූතස්සාපි පබ්බජිතස්සාපි තාවදෙව සත්තොති වා පුග්ගලොති වා සඤ්ඤා න අන්තරධායති, යාව ඉමමෙව කායං යථාඨිතං යථාපණිහිතං ඝනවිනිබ්භොගං කත්වා ධාතුසො න පච්චවෙක්ඛති। ධාතුසො පච්චවෙක්ඛතො පනස්ස සත්තසඤ්ඤා අන්තරධායති, ධාතුවසෙනෙව චිත්තං සන්තිට්ඨති। තෙනාහ භගවා – “‘ඉමමෙව කායං යථාඨිතං යථාපණිහිතං ධාතුසො පච්චවෙක්ඛති ‘අත්ථි ඉමස්මිං කායෙ පථවීධාතු ආපොධාතු තෙජොධාතු වායොධාතූ’ති। සෙය්යථාපි, භික්ඛවෙ, දක්ඛො ගොඝාතකො වා…පෙ॰… වායොධාතූ”ති। ගොඝාතකො විය හි යොගී, ගාවීති සඤ්ඤා විය සත්තසඤ්ඤා, චතුමහාපථො විය චතුඉරියාපථො, බිලසො විභජිත්වා <pb P=3.771/> නිසින්නභාවො විය ධාතුසො පච්චවෙක්ඛණන්ති අයමෙත්ථ පාළිවණ්ණනා। කම්මට්ඨානකථා පන විසුද්ධිමග්ගෙ විත්ථාරිතා।
bod:<b>ඉති අජ්ඣත්තං වා</b>ති එවං චතුධාතුපරිග්ගණ්හනෙන අත්තනො වා කායෙ, පරස්ස වා කායෙ, කාලෙන වා අත්තනො, කාලෙන වා පරස්ස කායෙ කායානුපස්සී විහරති। ඉතො පරං වුත්තනයමෙව। කෙවලඤ්හි ඉධ චතුධාතුපරිග්ගාහිකා සති දුක්ඛසච්චන්ති එවං යොජනං කත්වා නිය්යානමුඛං වෙදිතබ්බං, සෙසං පුරිමසදිසමෙවාති।
cen:ධාතුමනසිකාරපබ්බං නිට්ඨිතං।
sub:නවසිවථිකපබ්බවණ්ණනා
bod:379:එවං <pb V=2.325/> ධාතුමනසිකාරවසෙන කායානුපස්සනං විභජිත්වා ඉදානි නවහි සිවථිකපබ්බෙහි විභජිතුං <b>පුන චපර</b>න්තිආදිමාහ। තත්ථ <b>සෙය්යථාපි පස්සෙය්යා</b>ති යථා පස්සෙය්ය। <b>සරීර</b>න්ති මතසරීරං। <b>සිවථිකාය ඡඩ්ඩිත</b>න්ති සුසානෙ අපවිද්ධං। එකාහං මතස්ස අස්සාති <b>එකාහමතං।</b> ද්වීහං මතස්ස අස්සාති <b>ද්වීහමතං।</b> තීහං මතස්ස අස්සාති <b>තීහමතං।</b> කම්මාරභස්තා විය වායුනා උද්ධං ජීවිතපරියාදානා යථානුක්කමං සමුග්ගතෙන සූනභාවෙන උද්ධුමාතත්තා උද්ධුමාතං, උද්ධුමාතමෙව <b>උද්ධුමාතකං।</b> පටිකූලත්තා වා කුච්ඡිතං උද්ධුමාතන්ති උද්ධුමාතකං। විනීලං වුච්චති <pb M=2.362/> විපරිභින්නවණ්ණං, විනීලමෙව <b>විනීලකං।</b> පටිකූලත්තා වා කුච්ඡිතං විනීලන්ති විනීලකං। මංසුස්සදට්ඨානෙසු රත්තවණ්ණස්ස පුබ්බසන්නිචයට්ඨානෙසු සෙතවණ්ණස්ස යෙභුය්යෙන ච නීලවණ්ණස්ස නීලට්ඨානෙසු නීලසාටකපාරුතස්සෙව ඡවසරීරස්සෙතං අධිවචනං। පරිභින්නට්ඨානෙහි නවහි වා වණමුඛෙහි විස්සන්දමානපුබ්බං විපුබ්බං, විපුබ්බමෙව විපුබ්බකං। පටිකූලත්තා වා කුච්ඡිතං විපුබ්බන්ති විපුබ්බකං। විපුබ්බකං ජාතං තථාභාවං ගතන්ති <b>විපුබ්බකජාතං।</b>
bod:<b>සො ඉමමෙව කාය</b>න්ති සො භික්ඛු ඉමං අත්තනො කායං තෙන කායෙන සද්ධිං ඤාණෙන උපසංහරති උපනෙති। කථං? <b>අයම්පි ඛො කායො එවංධම්මො එවංභාවී එවංඅනතීතො</b>ති। ඉදං වුත්තං හොති – ආයු, උස්මා, විඤ්ඤාණන්ති ඉමෙසං තිණ්ණං ධම්මානං අත්ථිතාය අයං <pb P=3.772/> කායො ඨානගමනාදිඛමො හොති, ඉමෙසං පන විගමා අයම්පි ඛො කායො එවංධම්මො එවං පූතිකසභාවොයෙව, <b>එවංභාවී</b> එවං උද්ධුමාතාදිභෙදො භවිස්සති, <b>එවංඅනතීතො</b> එවං උද්ධුමාතාදිභාවං අනතික්කන්තොති। <b>ඉති අජ්ඣත්තං වා</b>ති එවං උද්ධුමාතාදිපරිග්ගණ්හනෙන අත්තනො වා කායෙ, පරස්ස වා කායෙ, කාලෙන වා අත්තනො, කාලෙන වා පරස්ස කායෙ කායානුපස්සී විහරති।
bod:<b>ඛජ්ජමාන</b>න්ති උදරාදීසු නිසීදිත්වා උදරමංසඔට්ඨමංසඅක්ඛිකූටාදීනි ලුඤ්චිත්වා ලුඤ්චිත්වා ඛාදියමානං। <b>සමංසලොහිත</b>න්ති සාවසෙසමංසලොහිතයුත්තං। <b>නිමංසලොහිතමක්ඛිත</b>න්ති මංසෙ ඛීණෙපි ලොහිතං න සුස්සති, තං සන්ධාය වුත්තං “නිමංසලොහිතමක්ඛිත”න්ති। <b>අඤ්ඤෙනා</b>ති අඤ්ඤෙන දිසාභාගෙන। <b>හත්ථට්ඨික</b>න්ති චතුසට්ඨිභෙදම්පි හත්ථට්ඨිකං පාටියෙක්කං පාටියෙක්කං විප්පකිණ්ණං। <b>පාදට්ඨිකා</b>දීසුපි එසෙව නයො।
bod:<b>තෙරොවස්සිකානී</b>ති අතික්කන්තසංවච්ඡරානි। <b>පූතීනී</b>ති අබ්භොකාසෙ ඨිතානි වාතාතපවුට්ඨිසම්ඵස්සෙන <pb V=2.326/> තෙරොවස්සිකානෙව පූතීනි හොන්ති, අන්තොභූමිගතානි පන චිරතරං තිට්ඨන්ති। <b>චුණ්ණකජාතානී</b>ති චුණ්ණං චුණ්ණං හුත්වා විප්පකිණ්ණානි। සබ්බත්ථ සො ඉමමෙවාති වුත්තනයෙන ඛජ්ජමානාදීනං වසෙන යොජනා කාතබ්බා। <b>ඉති අජ්ඣත්තං වා</b>ති එවං ඛජ්ජමානාදිපරිග්ගණ්හනෙන යාව චුණ්ණකභාවා අත්තනො වා කායෙ, පරස්ස වා කායෙ කාලෙන වා අත්තනො, කාලෙන වා පරස්ස කායෙ කායානුපස්සී විහරති।
bod:ඉධ <pb M=2.363/> පන ඨත්වා නවසිවථිකා සමොධානෙතබ්බා। එකාහමතං වාති හි ආදිනා නයෙන වුත්තා සබ්බාපි එකා, කාකෙහි වා ඛජ්ජමානන්තිආදිකා එකා, අට්ඨිකසඞ්ඛලිකං සමංසලොහිතං න්හාරුසම්බන්ධන්ති එකා, නිමංසලොහිතමක්ඛිතං න්හාරුසම්බන්ධන්ති එකා, අපගතමංසලොහිතං න්හාරුසම්බන්ධන්ති එකා, අට්ඨිකානි අපගතසම්බන්ධානීතිආදිකා එකා අට්ඨිකානි සෙතානි සඞ්ඛවණ්ණපටිභාගානීති එකා, පුඤ්ජකිතානි තෙරොවස්සිකානීති එකා, පූතීනි චුණ්ණකජාතානීති එකාති।
bod:<b>එවං ඛො, භික්ඛවෙ</b>ති ඉදං නවසිවථිකා දස්සෙත්වා කායානුපස්සනං නිට්ඨපෙන්තො ආහ। තත්ථ නවසිවථිකපරිග්ගාහිකා <pb P=3.773/> සති දුක්ඛසච්චං, තස්සා සමුට්ඨාපිකා පුරිමතණ්හා සමුදයසච්චං, උභින්නං අප්පවත්ති නිරොධසච්චං, දුක්ඛපරිජානනො සමුදයපජහනො නිරොධාරම්මණො අරියමග්ගො මග්ගසච්චං। එවං චතුසච්චවසෙන උස්සක්කිත්වා නිබ්බුතිං පාපුණාතීති ඉදං නවසිවථිකපරිග්ගාහකානං භික්ඛූනං යාව අරහත්තා නිය්යානමුඛන්ති।
cen:නවසිවථිකපබ්බං නිට්ඨිතං।
bod:එත්තාවතා ච ආනාපානපබ්බං, ඉරියාපථපබ්බං, චතුසම්පජඤ්ඤපබ්බං, පටිකූලමනසිකාරපබ්බං, ධාතුමනසිකාරපබ්බං, නවසිවථිකපබ්බානීති චුද්දසපබ්බා කායානුපස්සනා නිට්ඨිතා හොති। තත්ථ ආනාපානපබ්බං, පටිකූලමනසිකාරපබ්බන්ති ඉමානෙව ද්වෙ අප්පනාකම්මට්ඨානානි, සිවථිකානං පන ආදීනවානුපස්සනාවසෙන වුත්තත්තා සෙසානි ද්වාදසාපි උපචාරකම්මට්ඨානානෙවාති।
cen:කායානුපස්සනා නිට්ඨිතා।
sub:වෙදනානුපස්සනාවණ්ණනා
bod:380:එවං <pb V=2.327/> භගවා චුද්දසවිධෙන කායානුපස්සනාසතිපට්ඨානං කථෙත්වා ඉදානි නවවිධෙන වෙදනානුපස්සනං කථෙතුං <b>කථඤ්ච, භික්ඛවෙ</b>තිආදිමාහ। තත්ථ <b>සුඛං වෙදන</b>න්ති කායිකං වා චෙතසිකං වා සුඛං වෙදනං වෙදයමානො “අහං සුඛං වෙදනං වෙදයාමී”ති පජානාතීති අත්ථො। තත්ථ <pb M=2.364/> කාමං උත්තානසෙය්යකාපි දාරකා ථඤ්ඤපිවනාදිකාලෙ සුඛං වෙදයමානා “සුඛං වෙදනං වෙදයාමා”ති පජානන්ති, න පනෙතං එවරූපං ජානනං සන්ධාය වුත්තං। එවරූපඤ්හි ජානනං සත්තූපලද්ධිං න ජහති, අත්තසඤ්ඤං න උග්ඝාටෙති, කම්මට්ඨානං වා සතිපට්ඨානභාවනා වා න හොති। ඉමස්ස පන භික්ඛුනො ජානනං සත්තූපලද්ධිං ජහති, අත්තසඤ්ඤං උග්ඝාටෙති, කම්මට්ඨානඤ්චෙව සතිපට්ඨානභාවනා ච හොති। ඉදඤ්හි “කො වෙදයති, කස්ස වෙදනා, කිං කාරණා වෙදනා”ති එවං සම්පජානවෙදියනං සන්ධාය වුත්තං।
bod:තත්ථ කො වෙදයතීති න කොචි සත්තො වා පුග්ගලො වා වෙදයති। කස්ස වෙදනාති න කස්සචි සත්තස්ස වා පුග්ගලස්ස වා වෙදනා। කිං කාරණා වෙදනාති වත්ථුආරම්මණාව පනස්ස වෙදනා, තස්මා එස එවං පජානාති “තං තං සුඛාදීනං වත්ථුං ආරම්මණං කත්වා වෙදනාව වෙදයති තං පන වෙදනාය පවත්තිං <pb P=3.774/> උපාදාය’අහං වෙදයාමී’ති වොහාරමත්තං හොතී”ති। එවං වත්ථුං ආරම්මණං කත්වා වෙදනාව වෙදයතීති සල්ලක්ඛෙන්තො එස “සුඛං වෙදනං වෙදයාමීති පජානාතී”ති වෙදිතබ්බො චිත්තලපබ්බතෙ අඤ්ඤතරත්ථෙරො විය।
bod:ථෙරො කිර අඵාසුකකාලෙ බලවවෙදනාය නිත්ථුනන්තො අපරාපරං පරිවත්තති, තමෙකො දහරො ආහ – “කතරං වො, භන්තෙ, ඨානං රුජ්ජතී”ති। ආවුසො, පාටියෙක්කං රුජ්ජනට්ඨානං නාම නත්ථි, වත්ථුං ආරම්මණං කත්වා වෙදනාව වෙදයතීති। එවං ජානනකාලතො පට්ඨාය අධිවාසෙතුං වට්ටති නො, භන්තෙ,ති। අධිවාසෙමි, ආවුසොති। අධිවාසනා, භන්තෙ, සෙය්යොති। ථෙරො අධිවාසෙසි। වාතො යාව හදයා ඵාලෙසි, මඤ්චකෙ අන්තානි රාසිකතානි අහෙසුං। ථෙරො දහරස්ස දස්සෙසි “වට්ටතාවුසො, එත්තකා අධිවාසනා”ති। දහරො තුණ්හී අහොසි। ථෙරො වීරියසමතං යොජෙත්වා සහ පටිසම්භිදාහි අරහත්තං පාපුණිත්වා <b>සමසීසී</b> හුත්වා පරිනිබ්බායි।
bod:යථා ච සුඛං, එවං දුක්ඛං…පෙ॰… නිරාමිසං අදුක්ඛමසුඛං වෙදනං වෙදයමානො “නිරාමිසං අදුක්ඛමසුඛං වෙදනං වෙදයාමී”ති පජානාති। ඉති භගවා රූපකම්මට්ඨානං කථෙත්වා අරූපකම්මට්ඨානං කථෙන්තො යස්මා ඵස්සවසෙන චිත්තවසෙන වා කථියමානං පාකටං න හොති <pb V=2.328/>, අන්ධකාරං විය ඛායති, වෙදනානං පන උප්පත්තිපාකටතාය වෙදනාවසෙන පාකටං හොති, තස්මා සක්කපඤ්හෙ විය ඉධාපි වෙදනාවසෙන අරූපකම්මට්ඨානං කථෙසි। තත්ථ “දුවිධඤ්හි <pb M=2.365/> කම්මට්ඨානං රූපකම්මට්ඨානං අරූපකම්මට්ඨානඤ්චා”තිආදි කථාමග්ගො <b>සක්කපඤ්හෙ</b> වුත්තනයෙනෙව වෙදිතබ්බො।
bod:තත්ථ <b>සුඛං වෙදන</b>න්තිආදීසු අයං අපරොපි පජානනපරියායො, සුඛං වෙදනං වෙදයාමීති පජානාතීති සුඛවෙදනාක්ඛණෙ දුක්ඛවෙදනාය අභාවතො සුඛං වෙදනං වෙදයමානො “සුඛං වෙදනංයෙව වෙදයාමී”ති පජානාති। තෙන යා <pb P=3.775/> පුබ්බෙ භූතපුබ්බා දුක්ඛවෙදනා, තස්ස ඉදානි අභාවතො ඉමිස්සා ච සුඛාය වෙදනාය ඉතො පඨමං අභාවතො වෙදනා නාම අනිච්චා අධුවා විපරිණාමධම්මා, ඉතිහ තත්ථ සම්පජානො හොති। වුත්තම්පි චෙතං භගවතා –
ind:“යස්මිං, අග්ගිවෙස්සන, සමයෙ සුඛං වෙදනං වෙදෙති, නෙව තස්මිං සමයෙ දුක්ඛං වෙදනං වෙදෙති, න අදුක්ඛමසුඛං වෙදනං වෙදෙති, සුඛංයෙව තස්මිං සමයෙ වෙදනං වෙදෙති। යස්මිං, අග්ගිවෙස්සන, සමයෙ දුක්ඛං…පෙ॰… අදුක්ඛමසුඛං වෙදනං වෙදෙති, නෙව තස්මිං සමයෙ සුඛං වෙදනං වෙදෙති, න දුක්ඛං වෙදනං වෙදෙති, අදුක්ඛමසුඛංයෙව තස්මිං සමයෙ වෙදනං වෙදෙති। සුඛාපි, ඛො, අග්ගිවෙස්සන, වෙදනා අනිච්චා සඞ්ඛතා පටිච්චසමුප්පන්නා ඛයධම්මා වයධම්මා විරාගධම්මා නිරොධධම්මා। දුක්ඛාපි, ඛො…පෙ॰… අදුක්ඛමසුඛාපි ඛො, අග්ගිවෙස්සන, වෙදනා අනිච්චා…පෙ॰… නිරොධධම්මා। එවං පස්සං, අග්ගිවෙස්සන, සුතවා අරියසාවකො සුඛායපි වෙදනාය නිබ්බින්දති, දුක්ඛායපි වෙදනාය නිබ්බින්දති, අදුක්ඛමසුඛායපි වෙදනාය නිබ්බින්දති, නිබ්බින්දං විරජ්ජති, විරාගා විමුච්චති, විමුත්තස්මිං ‘විමුත්තමී’ති ඤාණං හොති, ‘ඛීණා ජාති, වුසිතං බ්රහ්මචරියං, කතං කරණීයං, නාපරං ඉත්ථත්තායා’ති පජානාතී”ති (ම॰ නි॰ 2.205)।
bod:<b>සාමිසං වා සුඛ</b>න්තිආදීසු <b>සාමිසා සුඛා</b> නාම පඤ්චකාමගුණාමිසසන්නිස්සිතා ඡ ගෙහසිතසොමනස්සවෙදනා। <b>නිරාමිසා සුඛා</b> නාම ඡ නෙක්ඛම්මසිතසොමනස්සවෙදනා। <b>සාමිසා දුක්ඛා</b> නාම ඡ ගෙහසිතදොමනස්සවෙදනා। <b>නිරාමිසා දුක්ඛා</b> නාම ඡ නෙක්ඛම්මසිතදොමනස්සවෙදනා। <b>සාමිසා අදුක්ඛමසුඛා</b> නාම ඡ ගෙහසිතඋපෙක්ඛාවෙදනා। <b>නිරාමිසා අදුක්ඛමසුඛා</b> <pb M=2.366/> නාම ඡ නෙක්ඛම්මසිතඋපෙක්ඛාවෙදනා। තාසං විභාගො <b>සක්කපඤ්හෙ</b> වුත්තොයෙව।
bod:<b>ඉති</b> <pb V=2.329/> <b>අජ්ඣත්තං වා</b>ති එවං සුඛවෙදනාදිපරිග්ගණ්හනෙන අත්තනො වා වෙදනාසු, පරස්ස වා වෙදනාසු, කාලෙන වා අත්තනො, කාලෙන වා පරස්ස වෙදනාසු වෙදනානුපස්සී විහරති। <b>සමුදයවයධම්මානුපස්සී වා</b>ති එත්ථ පන අවිජ්ජාසමුදයා වෙදනාසමුදයොතිආදීහි පඤ්චහි පඤ්චහි ආකාරෙහි වෙදනානං සමුදයඤ්ච <pb P=3.776/> වයඤ්ච පස්සන්තො “සමුදයධම්මානුපස්සී වා වෙදනාසු විහරති, වයධම්මානුපස්සී වා වෙදනාසු විහරති, කාලෙන සමුදයධම්මානුපස්සී වා වෙදනාසු, කාලෙන වයධම්මානුපස්සී වා වෙදනාසු විහරතී”ති වෙදිතබ්බො। ඉතො පරං කායානුපස්සනායං වුත්තනයමෙව। කෙවලඤ්හි ඉධ වෙදනාපරිග්ගාහිකා සති දුක්ඛසච්චන්ති එවං යොජනං කත්වා වෙදනාපරිග්ගාහකස්ස භික්ඛුනො නිය්යානමුඛං වෙදිතබ්බං, සෙසං තාදිසමෙවාති।
cen:වෙදනානුපස්සනා නිට්ඨිතා।
sub:චිත්තානුපස්සනාවණ්ණනා
bod:381:එවං නවවිධෙන වෙදනානුපස්සනාසතිපට්ඨානං කථෙත්වා ඉදානි සොළසවිධෙන චිත්තානුපස්සනං කථෙතුං <b>කථඤ්ච, භික්ඛවෙ</b>තිආදිමාහ। තත්ථ <b>සරාග</b>න්ති අට්ඨවිධලොභසහගතං। <b>වීතරාග</b>න්ති ලොකියකුසලාබ්යාකතං। ඉදං පන යස්මා සම්මසනං න ධම්මසමොධානං තස්මා ඉධ එකපදෙපි ලොකුත්තරං න ලබ්භති। සෙසානි චත්තාරි අකුසලචිත්තානි නෙව පුරිමපදං න පච්ඡිමපදං භජන්ති। <b>සදොස</b>න්ති දුවිධදොමනස්සසහගතං। <b>වීතදොස</b>න්ති ලොකියකුසලාබ්යාකතං। සෙසානි දස අකුසලචිත්තානි නෙව පුරිමපදං, න පච්ඡිමපදං භජන්ති। <b>සමොහ</b>න්ති විචිකිච්ඡාසහගතඤ්චෙව, උද්ධච්චසහගතඤ්චාති දුවිධං। යස්මා පන මොහො සබ්බාකුසලෙසු උප්පජ්ජති, තස්මා සෙසානිපි ඉධ වට්ටන්තියෙව। ඉමස්මිඤ්ඤෙව හි දුකෙ ද්වාදසාකුසලචිත්තානි පරියාදින්නානීති। <b>වීතමොහ</b>න්ති ලොකියකුසලාබ්යාකතං। <b>සඞ්ඛිත්ත</b>න්ති ථිනමිද්ධානුපතිතං। එතඤ්හි සඞ්කුටිතචිත්තං නාම। <b>වික්ඛිත්ත</b>න්ති උද්ධච්චසහගතං, එතඤ්හි පසටචිත්තං නාම।
bod:<b>මහග්ගත</b>න්ති රූපාරූපාවචරං। <b>අමහග්ගත</b>න්ති කාමාවචරං। <b>සඋත්තර</b>න්ති කාමාවචරං। <b>අනුත්තර</b>න්ති රූපාවචරං අරූපාවචරඤ්ච। තත්රාපි සඋත්තරං රූපාවචරං, අනුත්තරං <pb M=2.367/> අරූපාවචරමෙව। <b>සමාහිත</b>න්ති යස්ස අප්පනාසමාධි උපචාරසමාධි වා අත්ථි। <b>අසමාහිත</b>න්ති උභයසමාධිවිරහිතං <pb V=2.330/>। <b>විමුත්ත</b>න්ති තදඞ්ගවික්ඛම්භනවිමුත්තීහි විමුත්තං। <b>අවිමුත්ත</b>න්ති උභයවිමුත්තිවිරහිතං। සමුච්ඡෙදපටිප්පස්සද්ධිනිස්සරණවිමුත්තීනං පන ඉධ ඔකාසොව නත්ථි।
bod:<b>ඉති</b> <pb P=3.777/> <b>අජ්ඣත්තං වා</b>ති එවං සරාගාදිපරිග්ගණ්හනෙන යස්මිං යස්මිං ඛණෙ යං යං චිත්තං පවත්තති, තං තං සල්ලක්ඛෙන්තො අත්තනො වා චිත්තෙ, පරස්ස වා චිත්තෙ, කාලෙන වා අත්තනො, කාලෙන වා පරස්ස චිත්තෙ චිත්තානුපස්සී විහරති। <b>සමුදයවයධම්මානුපස්සී</b>ති එත්ථ පන අවිජ්ජාසමුදයා විඤ්ඤාණසමුදයොති එවං පඤ්චහි පඤ්චහි ආකාරෙහි විඤ්ඤාණස්ස සමුදයො ච වයො ච නීහරිතබ්බො। ඉතො පරං වුත්තනයමෙව। කෙවලඤ්හි ඉධ චිත්තපරිග්ගාහිකා සති දුක්ඛසච්චන්ති එවං පදයොජනං කත්වා චිත්තපරිග්ගාහකස්ස භික්ඛුනො නිය්යානමුඛං වෙදිතබ්බං। සෙසං තාදිසමෙවාති।
cen:චිත්තානුපස්සනා නිට්ඨිතා।
sub:ධම්මානුපස්සනා නීවරණපබ්බවණ්ණනා
bod:382:එවං සොළසවිධෙන චිත්තානුපස්සනාසතිපට්ඨානං කථෙත්වා ඉදානි පඤ්චවිධෙන ධම්මානුපස්සනං කථෙතුං <b>කථඤ්ච, භික්ඛවෙ</b>තිආදිමාහ। අපිච භගවතා කායානුපස්සනාය සුද්ධරූපපරිග්ගහො කථිතො, වෙදනාචිත්තානුපස්සනාහි සුද්ධඅරූපපරිග්ගහො। ඉදානි රූපාරූපමිස්සකපරිග්ගහං කථෙතුං “කථඤ්ච, භික්ඛවෙ”තිආදිමාහ। කායානුපස්සනාය වා රූපක්ඛන්ධපරිග්ගහොව කථිතො, වෙදනානුපස්සනාය වෙදනාක්ඛන්ධපරිග්ගහොව, චිත්තානුපස්සනාය විඤ්ඤාණක්ඛන්ධපරිග්ගහොව ඉදානි සඤ්ඤාසඞ්ඛාරක්ඛන්ධපරිග්ගහම්පි කථෙතුං “කථඤ්ච, භික්ඛවෙ”තිආදිමාහ।
bod:තත්ථ <b>සන්ත</b>න්ති අභිණ්හසමුදාචාරවසෙන සංවිජ්ජමානං। <b>අසන්ත</b>න්ති අසමුදාචාරවසෙන වා පහීනත්තා වා අසංවිජ්ජමානං। <b>යථා චා</b>ති යෙන කාරණෙන කාමච්ඡන්දස්ස උප්පාදො හොති। <b>තඤ්ච පජානාතී</b>ති තඤ්ච කාරණං පජානාති। ඉති ඉමිනා නයෙන සබ්බපදෙසු අත්ථො වෙදිතබ්බො।
bod:තත්ථ සුභනිමිත්තෙ අයොනිසොමනසිකාරෙන කාමච්ඡන්දස්ස උප්පාදො හොති। <b>සුභනිමිත්තං</b> නාම <pb V=2.331/> සුභම්පි සුභනිමිත්තං, සුභාරම්මණම්පි සුභනිමිත්තං। <b>අයොනිසොමනසිකාරො</b> <pb M=2.368/> නාම අනුපායමනසිකාරො උප්පථමනසිකාරො අනිච්චෙ නිච්චන්ති වා, දුක්ඛෙ සුඛන්ති වා, අනත්තනි අත්තාති වා, අසුභෙ සුභන්ති වා මනසිකාරො। තං තත්ථ බහුලං පවත්තයතො කාමච්ඡන්දො උප්පජ්ජති। තෙනාහ භගවා – “අත්ථි, භික්ඛවෙ, සුභනිමිත්තං, තත්ථ අයොනිසොමනසිකාරබහුලීකාරො, අයමාහාරො අනුප්පන්නස්ස වා කාමච්ඡන්දස්ස උප්පාදාය උප්පන්නස්ස වා කාමච්ඡන්දස්ස භිය්යොභාවාය වෙපුල්ලායා”ති <pb P=3.778/> (සං॰ නි॰ 5.232)।
bod:අසුභනිමිත්තෙ පන යොනිසොමනසිකාරෙනස්ස පහානං හොති। <b>අසුභනිමිත්තං</b> නාම අසුභම්පි අසුභාරම්මණම්පි। <b>යොනිසොමනසිකාරො</b> නාම උපායමනසිකාරො පථමනසිකාරො අනිච්චෙ අනිච්චන්ති වා, දුක්ඛෙ දුක්ඛන්ති වා, අනත්තනි අනත්තාති වා, අසුභෙ අසුභන්ති වා මනසිකාරො। තං තත්ථ බහුලං පවත්තයතො කාමච්ඡන්දො පහීයති। තෙනාහ භගවා – “අත්ථි, භික්ඛවෙ, අසුභනිමිත්තං, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා කාමච්ඡන්දස්ස අනුප්පාදාය උප්පන්නස්ස වා කාමච්ඡන්දස්ස පහානායා”ති (සං॰ නි॰ 5.232)।
bod:අපිච ඡ ධම්මා කාමච්ඡන්දස්ස පහානාය සංවත්තන්ති අසුභනිමිත්තස්ස උග්ගහො, අසුභභාවනානුයොගො, ඉන්ද්රියෙසු ගුත්තද්වාරතා, භොජනෙ මත්තඤ්ඤුතා, කල්යාණමිත්තතා, සප්පායකථාති। දසවිධඤ්හි අසුභනිමිත්තං උග්ගණ්හන්තස්සාපි කාමච්ඡන්දො පහීයති, භාවෙන්තස්සාපි ඉන්ද්රියෙසු පිහිතද්වාරස්සාපි චතුන්නං පඤ්චන්නං ආලොපානං ඔකාසෙ සති උදකං පිවිත්වා යාපනසීලතාය භොජනමත්තඤ්ඤුනොපි। තෙනෙව වුත්තං –
gax:“චත්තාරො පඤ්ච ආලොපෙ, අභුත්වා උදකං පිවෙ।
gae:අලං ඵාසුවිහාරාය, පහිතත්තස්ස භික්ඛුනො”ති॥ (ථෙරගා॰ 983)।
bod:අසුභකම්මිකතිස්සත්ථෙරසදිසෙ අසුභභාවනාරතෙ කල්යාණමිත්තෙ සෙවන්තස්සපි කාමච්ඡන්දො පහීයති, ඨානනිසජ්ජාදීසු දසඅසුභනිස්සිතසප්පායකථාය පහීයති, තෙන වුත්තං – “ඡ ධම්මා කාමච්ඡන්දස්ස පහානාය සංවත්තන්තී”ති। ඉමෙහි පන ඡහි ධම්මෙහි පහීනකාමච්ඡන්දස්ස අරහත්තමග්ගෙන ආයතිං අනුප්පාදො හොතීති පජානාති।
bod:පටිඝනිමිත්තෙ <pb M=2.369/> අයොනිසොමනසිකාරෙන පන බ්යාපාදස්ස උප්පාදො හොති। තත්ථ පටිඝම්පි පටිඝනිමිත්තං <pb V=2.332/>, පටිඝාරම්මණම්පි පටිඝනිමිත්තං। අයොනිසොමනසිකාරො සබ්බත්ථ එකලක්ඛණොව। තං තස්මිං නිමිත්තෙ බහුලං පවත්තයතො බ්යාපාදො උප්පජ්ජති। තෙනාහ භගවා – “අත්ථි, භික්ඛවෙ, පටිඝනිමිත්තං <pb P=3.779/>, තත්ථ අයොනිසොමනසිකාරබහුලීකාරො, අයමාහාරො අනුප්පන්නස්ස වා බ්යාපාදස්ස උප්පාදාය උප්පන්නස්ස වා බ්යාපාදස්ස භිය්යොභාවාය වෙපුල්ලායා”ති (සං॰ නි॰ 5.232)।
bod:මෙත්තාය පන චෙතොවිමුත්තියා යොනිසොමනසිකාරෙනස්ස පහානං හොති। තත්ථ <b>මෙත්තා</b>ති වුත්තෙ අප්පනාපි උපචාරොපි වට්ටති। <b>චෙතොවිමුත්තී</b>ති අප්පනාව। යොනිසොමනසිකාරො වුත්තලක්ඛණොව। තං තත්ථ බහුලං පවත්තයතො බ්යාපාදො පහීයති। තෙනාහ භගවා – “අත්ථි, භික්ඛවෙ, මෙත්තා චෙතොවිමුත්ති, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා බ්යාපාදස්ස අනුප්පාදාය උප්පන්නස්ස වා බ්යාපාදස්ස පහානායා”ති (සං॰ නි॰ 5.232)।
bod:අපිච ඡ ධම්මා බ්යාපාදස්ස පහානාය සංවත්තන්ති මෙත්තානිමිත්තස්ස උග්ගහො මෙත්තාභාවනානුයොගො කම්මස්සකතාපච්චවෙක්ඛණා පටිසඞ්ඛානබහුලතා කල්යාණමිත්තතා සප්පායකථාති। ඔදිස්සකඅනොදිස්සකදිසාඵරණානඤ්හි අඤ්ඤතරවසෙන මෙත්තං උග්ගණ්හන්තස්සාපි බ්යාපාදො පහීයති, ඔධිසොඅනොධිසොඵරණවසෙන මෙත්තං භාවෙන්තස්සාපි। “ත්වං එතස්ස කුද්ධො කිං කරිස්සසි, කිමස්ස සීලාදීනි විනාසෙතුං සක්ඛිස්සසි, නනු ත්වං අත්තනො කම්මෙන ආගන්ත්වා අත්තනො කම්මෙනෙව ගමිස්සසි, පරස්ස කුජ්ඣනං නාම වීතච්චිතඞ්ගාර තත්තඅය සලාකගූථාදීනි ගහෙත්වා පරං පහරිතුකාමතාසදිසං හොති। එසොපි තව කුද්ධො කිං කරිස්සති, කිං තෙ සීලාදීනි විනාසෙතුං සක්ඛිස්සති, එස අත්තනො කම්මෙන ආගන්ත්වා අත්තනො කම්මෙනෙව ගමිස්සති, අප්පටිච්ඡිතපහෙණකං විය පටිවාතං ඛිත්තරජොමුට්ඨි විය ච එතස්සෙවෙස කොධො මත්ථකෙ පතිස්සතී”ති එවං අත්තනො ච පරස්ස ච කම්මස්සකතං පච්චවෙක්ඛතොපි, උභයකම්මස්සකතං පච්චවෙක්ඛිත්වා පටිසඞ්ඛානෙ ඨිතස්සාපි, අස්සගුත්තත්ථෙරසදිසෙ මෙත්තාභාවනාරතෙ කල්යාණමිත්තෙ සෙවන්තස්සාපි බ්යාපාදො පහීයති। ඨානනිසජ්ජාදීසු මෙත්තානිස්සිතසප්පායකථායපි පහීයති। තෙන වුත්තං – “ඡ <pb M=2.370/> ධම්මා බ්යාපාදස්ස පහානාය සංවත්තන්තී”ති। ඉමෙහි පන ඡහි ධම්මෙහි <pb P=3.780/> පහීනස්ස බ්යාපාදස්ස අනාගාමිමග්ගෙන ආයතිං අනුප්පාදො හොතීති පජානාති।
bod:<b>අරති</b>ආදීසු අයොනිසොමනසිකාරෙන ථිනමිද්ධස්ස උප්පාදො හොති। <b>තන්දී</b> නාම කායාලසියතා। <b>විජම්භිතා</b> නාම කායවිනමනා। <b>භත්තසම්මදො</b> නාම භත්තමුච්ඡා භත්තපරිළාහො। <b>චෙතසො ලීනත්තං</b> නාම චිත්තස්ස ලීනාකාරො। ඉමෙසු අරතිආදීසු අයොනිසොමනසිකාරං බහුලං පවත්තයතො <pb V=2.333/> ථිනමිද්ධං උප්පජ්ජති। තෙනාහ – “අත්ථි, භික්ඛවෙ, අරති තන්දී විජම්භිතා භත්තසම්මදො චෙතසො ලීනත්තං, තත්ථ අයොනිසොමනසිකාරබහුලීකාරො, අයමාහාරො අනුප්පන්නස්ස වා ථිනමිද්ධස්ස උප්පාදාය, උප්පන්නස්ස වා ථිනමිද්ධස්ස භිය්යොභාවාය වෙපුල්ලායා”ති (සං॰ නි॰ 5.232)।
bod:ආරම්භධාතුආදීසු පන යොනිසොමනසිකාරෙනස්ස පහානං හොති। <b>ආරම්භධාතු</b> නාම පඨමාරම්භවීරියං। <b>නික්කමධාතු</b> නාම කොසජ්ජතො නික්ඛන්තතාය තතො බලවතරං। <b>පරක්කමධාතු</b> නාම පරං පරං ඨානං අක්කමනතො තතොපි බලවතරං। ඉමස්මිං තිප්පභෙදෙ වීරියෙ යොනිසොමනසිකාරං බහුලං පවත්තයතො ථිනමිද්ධං පහීයති। තෙනාහ – “අත්ථි, භික්ඛවෙ, ආරම්භධාතු නික්කමධාතු පරක්කමධාතු, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා ථිනමිද්ධස්ස අනුප්පාදාය, උප්පන්නස්ස වා ථිනමිද්ධස්ස පහානායා”ති (සං॰ නි॰ 5.232)।
bod:අපිච ඡ ධම්මා ථිනමිද්ධස්ස පහානාය සංවත්තන්ති – අතිභොජනෙ නිමිත්තග්ගාහො, ඉරියාපථසම්පරිවත්තනතා, ආලොකසඤ්ඤාමනසිකාරො, අබ්භොකාසවාසො, කල්යාණමිත්තතා, සප්පායකථාති। ආහරහත්ථක තත්රවට්ටක අලංසාටක කාකමාසක භුත්තවමිතකභොජනං භුඤ්ජිත්වා රත්තිට්ඨානදිවාට්ඨානෙ නිසින්නස්ස හි සමණධම්මං කරොතො ථිනමිද්ධං මහාහත්ථී විය ඔත්ථරන්තං ආගච්ඡති, චතුපඤ්චආලොපඔකාසං පන ඨපෙත්වා පානීයං පිවිත්වා යාපනසීලස්ස භික්ඛුනො තං න හොතීති එවං අතිභොජනෙ නිමිත්තං ගණ්හන්තස්සාපි ථිනමිද්ධං පහීයති। යස්මිං ඉරියාපථෙ ථිනමිද්ධං ඔක්කමති, තතො අඤ්ඤං පරිවත්තෙන්තස්සාපි, රත්තිං චන්දාලොකදීපාලොකඋක්කාලොකෙ <pb P=3.781/> දිවා සූරියාලොකං මනසිකරොන්තස්සාපි, අබ්භොකාසෙ <pb M=2.371/> වසන්තස්සාපි, මහාකස්සපත්ථෙරසදිසෙ පහීනථිනමිද්ධෙ කල්යාණමිත්තෙ සෙවන්තස්සාපි ථිනමිද්ධං පහීයති। ඨානනිසජ්ජාදීසු ධුතඞ්ගනිස්සිතසප්පායකථායපි පහීයති। තෙන වුත්තං – “ඡ ධම්මා ථිනමිද්ධස්ස පහානාය සංවත්තන්තී”ති। ඉමෙහි පන ඡහි ධම්මෙහි පහීනස්ස ථිනමිද්ධස්ස අරහත්තමග්ගෙන ආයතිං අනුප්පාදො හොතීති පජානාති।
bod:චෙතසො අවූපසමෙ අයොනිසොමනසිකාරෙන උද්ධච්චකුක්කුච්චස්ස උප්පාදො හොති। <b>අවූපසමො</b> නාම අවූපසන්තාකාරො, උද්ධච්චකුක්කුච්චමෙවෙතං අත්ථතො। තත්ථ අයොනිසොමනසිකාරං බහුලං පවත්තයතො උද්ධච්චකුක්කුච්චං උප්පජ්ජති। තෙනාහ – “අත්ථි, භික්ඛවෙ, චෙතසො අවූපසමො, තත්ථ අයොනිසොමනසිකාරබහුලීකාරො, අයමාහාරො අනුප්පන්නස්ස වා උද්ධච්චකුක්කුච්චස්ස <pb V=2.334/> උප්පාදාය, උප්පන්නස්ස වා උද්ධච්චකුක්කුච්චස්ස භිය්යොභාවාය වෙපුල්ලායා”ති।
bod:සමාධිසඞ්ඛාතෙ පන චෙතසො වූපසමෙ යොනිසොමනසිකාරෙනස්ස පහානං හොති। තෙනාහ – “අත්ථි, භික්ඛවෙ, චෙතසො වූපසමො, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා උද්ධච්චකුක්කුච්චස්ස අනුප්පාදාය, උප්පන්නස්ස වා උද්ධච්චකුක්කුච්චස්ස පහානායා”ති।
bod:අපිච ඡ ධම්මා උද්ධච්චකුක්කුච්චස්ස පහානාය සංවත්තන්ති බහුස්සුතතා පරිපුච්ඡකතා විනයෙ පකතඤ්ඤුතා වුද්ධසෙවිතා කල්යාණමිත්තතා සප්පායකථාති। බාහුස්සච්චෙනපි හි එකං වා ද්වෙ වා තයො වා චත්තාරො වා පඤ්ච වා නිකායෙ පාළිවසෙන අත්ථවසෙන ච උග්ගණ්හන්තස්සාපි උද්ධච්චකුක්කුච්චං පහීයති। කප්පියාකප්පියපරිපුච්ඡාබහුලස්සාපි, විනයපඤ්ඤත්තියං චිණ්ණවසිභාවතාය පකතඤ්ඤුනොපි, වුඩ්ඪෙ මහල්ලකත්ථෙරෙ උපසඞ්කමන්තස්සාපි, උපාලිත්ථෙරසදිසෙ විනයධරෙ කල්යාණමිත්තෙ සෙවන්තස්සාපි උද්ධච්චකුක්කුච්චං පහීයති, ඨානනිසජ්ජාදීසු කප්පියාකප්පියනිස්සිතසප්පායකථායපි පහීයති। තෙන වුත්තං – “ඡ ධම්මා උද්ධච්චකුක්කුච්චස්ස පහානාය සංවත්තන්තී”ති। ඉමෙහි පන ඡහි ධම්මෙහි පහීනෙ උද්ධච්චකුක්කුච්චෙ උද්ධච්චස්ස අරහත්තමග්ගෙන <pb P=3.782/>, කුක්කුච්චස්ස අනාගාමිමග්ගෙන ආයතිං අනුප්පාදො හොතීති පජානාති।
bod:විචිකිච්ඡාඨානීයෙසු ධම්මෙසු අයොනිසොමනසිකාරෙන විචිකිච්ඡාය උප්පාදො හොති। <b>විචිකිච්ඡාඨානීයා ධම්මා</b> නාම පුනප්පුනං විචිකිච්ඡාය කාරණත්තා <pb M=2.372/> විචිකිච්ඡාව। තත්ථ අයොනිසොමනසිකාරං බහුලං පවත්තයතො විචිකිච්ඡා උප්පජ්ජති। තෙනාහ – “අත්ථි, භික්ඛවෙ, විචිකිච්ඡාඨානීයා ධම්මා, තත්ථ අයොනිසොමනසිකාරබහුලීකාරො, අයමාහාරො අනුප්පන්නාය වා විචිකිච්ඡාය උප්පාදාය, උප්පන්නාය වා විචිකිච්ඡාය භිය්යොභාවාය වෙපුල්ලායා”ති (සං॰ නි॰ 5.232)।
bod:කුසලාදිධම්මෙසු යොනිසොමනසිකාරෙන පනස්සා පහානං හොති, තෙනාහ – “අත්ථි, භික්ඛවෙ, කුසලාකුසලා ධම්මා සාවජ්ජානවජ්ජා ධම්මා සෙවිතබ්බාසෙවිතබ්බා ධම්මා හීනපණීතා ධම්මා කණ්හසුක්කසප්පටිභාගා ධම්මා। තත්ථ යොනිසොමනසිකාරබහුලීකාරො, අයමාහාරො, අනුප්පන්නාය වා විචිකිච්ඡාය අනුප්පාදාය; උප්පන්නාය වා විචිකිච්ඡාය පහානායා”ති।
bod:අපිච <pb V=2.335/> ඡ ධම්මා විචිකිච්ඡාය පහානාය සංවත්තන්ති බහුස්සුතතා, පරිපුච්ඡකතා, විනයෙ පකතඤ්ඤුතා, අධිමොක්ඛබහුලතා, කල්යාණමිත්තතා, සප්පායකථාති। බාහුස්සච්චෙනපි හි එකං වා…පෙ॰… පඤ්ච වා නිකායෙ පාළිවසෙන ච අත්ථවසෙන ච උග්ගණ්හන්තස්සාපි විචිකිච්ඡා පහීයති, තීණි රතනානි ආරබ්භ පරිපුච්ඡාබහුලස්සාපි, විනයෙ චිණ්ණවසීභාවස්සාපි, තීසු රතනෙසු ඔකප්පනියසද්ධාසඞ්ඛාතඅධිමොක්ඛබහුලස්සාපි, සද්ධාධිමුත්තෙ වක්කලිත්ථෙරසදිසෙ කල්යාණමිත්තෙ සෙවන්තස්සාපි විචිකිච්ඡා පහීයති, ඨානනිසජ්ජාදීසු තිණ්ණං රතනානං ගුණනිස්සිතසප්පායකථායපි පහීයති। තෙන වුත්තං – “ඡ ධම්මා විචිකිච්ඡාය පහානාය සංවත්තන්තී”ති। ඉමෙහි පන ඡහි ධම්මෙහි පහීනාය විචිකිච්ඡාය සොතාපත්තිමග්ගෙන ආයතිං අනුප්පාදො හොතීති පජානාති।
bod:<b>ඉති අජ්ඣත්තං වා</b>ති එවං පඤ්චනීවරණපරිග්ගණ්හනෙන අත්තනො වා ධම්මෙසු, පරස්ස වා ධම්මෙසු, කාලෙන වා අත්තනො, කාලෙන වා පරස්ස ධම්මෙසු ධම්මානුපස්සී විහරති। සමුදයවයා පනෙත්ථ සුභනිමිත්තඅසුභනිමිත්තාදීසු අයොනිසොමනසිකාරයොනිසොමනසිකාරවසෙන <pb P=3.783/> පඤ්චසු නීවරණෙසු වුත්තායෙව නීහරිතබ්බා। ඉතො පරං වුත්තනයමෙව। කෙවලඤ්හි ඉධ නීවරණපරිග්ගාහිකා <pb M=2.373/> සති දුක්ඛසච්චන්ති එවං යොජනං කත්වා නීවරණපරිග්ගාහකස්ස භික්ඛුනො නිය්යානමුඛං වෙදිතබ්බං। සෙසං තාදිසමෙවාති।
cen:නීවරණපබ්බං නිට්ඨිතං।
sub:ඛන්ධපබ්බවණ්ණනා
bod:383:එවං පඤ්චනීවරණවසෙන ධම්මානුපස්සනං විභජිත්වා ඉදානි පඤ්චක්ඛන්ධවසෙන විභජිතුං <b>පුන චපර</b>න්තිආදිමාහ। තත්ථ <b>පඤ්චසු උපාදානක්ඛන්ධෙසූ</b>ති උපාදානස්ස ඛන්ධා උපාදානක්ඛන්ධා, උපාදානස්ස පච්චයභූතා ධම්මපුඤ්ජා ධම්මරාසයොති අත්ථො। අයමෙත්ථ සඞ්ඛෙපො। විත්ථාරතො පන ඛන්ධකථා විසුද්ධිමග්ගෙ වුත්තා।
bod:<b>ඉති රූප</b>න්ති ඉදං රූපං, එත්තකං රූපං, න ඉතො පරං රූපං අත්ථීති සභාවතො රූපං පජානාති। වෙදනාදීසුපි එසෙව නයො। අයමෙත්ථ සඞ්ඛෙපො, විත්ථාරෙන පන රූපාදීනි විසුද්ධිමග්ගෙ <pb V=2.336/> ඛන්ධකථායමෙව වුත්තානි। <b>ඉති රූපස්ස සමුදයො</b>ති එවං අවිජ්ජාසමුදයාදිවසෙන පඤ්චහාකාරෙහි රූපස්ස සමුදයො। <b>ඉති රූපස්ස අත්ථඞ්ගමො</b>ති එවං අවිජ්ජානිරොධාදිවසෙන පඤ්චහාකාරෙහි රූපස්ස අත්ථඞ්ගමො। වෙදනාදීසුපි එසෙව නයො। අයමෙත්ථ සඞ්ඛෙපො, විත්ථාරො පන විසුද්ධිමග්ගෙ උදයබ්බයඤාණකථාය වුත්තො।
bod:<b>ඉති අජ්ඣත්තං වා</b>ති එවං පඤ්චක්ඛන්ධපරිග්ගණ්හනෙන අත්තනො වා ධම්මෙසු, පරස්ස වා ධම්මෙසු, කාලෙන වා අත්තනො, කාලෙන වා පරස්ස ධම්මෙසු ධම්මානුපස්සී විහරති। සමුදයවයා පනෙත්ථ “අවිජ්ජාසමුදයා රූපසමුදයො”තිආදීනං පඤ්චසු ඛන්ධෙසු වුත්තානං පඤ්ඤාසාය ලක්ඛණානං වසෙන නීහරිතබ්බා। ඉතො පරං වුත්තනයමෙව। කෙවලඤ්හි ඉධ ඛන්ධපරිග්ගාහිකා සති දුක්ඛසච්චන්ති එවං යොජනං කත්වා ඛන්ධපරිග්ගාහකස්ස භික්ඛුනො නිය්යානමුඛං වෙදිතබ්බං। සෙසං තාදිසමෙවාති।
cen:ඛන්ධපබ්බං නිට්ඨිතං।
sub:ආයතනපබ්බවණ්ණනා
bod:384:එවං <pb P=3.784/> <pb M=2.374/> පඤ්චක්ඛන්ධවසෙන ධම්මානුපස්සනං විභජිත්වා ඉදානි ආයතනවසෙන විභජිතුං <b>පුන චපර</b>න්තිආදිමාහ। තත්ථ <b>ඡසු අජ්ඣත්තිකබාහිරෙසු ආයතනෙසූ</b>ති චක්ඛු සොතං ඝානං ජිව්හා කායො මනොති ඉමෙසු ඡසු අජ්ඣත්තිකෙසු, රූපං සද්දො ගන්ධො රසො ඵොට්ඨබ්බො ධම්මොති ඉමෙසු ඡසු බාහිරෙසු। <b>චක්ඛුඤ්ච පජානාතී</b>ති චක්ඛුපසාදං යාථාවසරසලක්ඛණවසෙන පජානාති। <b>රූපෙ ච පජානාතී</b>ති බහිද්ධා චතුසමුට්ඨානිකරූපඤ්ච යාථාවසරසලක්ඛණවසෙන පජානාති। <b>යඤ්ච තදුභයං පටිච්ච උප්පජ්ජති සංයොජන</b>න්ති යඤ්ච තං චක්ඛුං චෙව රූපෙ චාති උභයං පටිච්ච। කාමරාගසංයොජනං පටිඝ, මාන, දිට්ඨි, විචිකිච්ඡා, සීලබ්බතපරාමාස, භවරාග, ඉස්සා, මච්ඡරිය, අවිජ්ජාසංයොජනන්ති දසවිධං සංයොජනං උප්පජ්ජති, තඤ්ච යාථාවසරසලක්ඛණවසෙන පජානාති।
bod:කථං පනෙතං උප්පජ්ජතීති? චක්ඛුද්වාරෙ තාව ආපාථගතං ඉට්ඨාරම්මණං කාමස්සාදවසෙන අස්සාදයතො අභිනන්දතො කාමරාගසංයොජනං උප්පජ්ජති। අනිට්ඨාරම්මණෙ කුජ්ඣතො පටිඝසංයොජනං <pb V=2.337/> උප්පජ්ජති। “ඨපෙත්වා මං කො අඤ්ඤො එතං ආරම්මණං විභාවෙතුං සමත්ථො අත්ථී”ති මඤ්ඤතො මානසංයොජනං උප්පජ්ජති। එතං රූපාරම්මණං නිච්චං ධුවන්ති ගණ්හතො දිට්ඨිසංයොජනං උප්පජ්ජති। “එතං රූපාරම්මණං සත්තො නු ඛො, සත්තස්ස නු ඛො”ති විචිකිච්ඡතො විචිකිච්ඡාසංයොජනං උප්පජ්ජති। “සම්පත්තිභවෙ වත නො ඉදං සුලභං ජාත”න්ති භවං පත්ථෙන්තස්ස භවරාගසංයොජනං උප්පජ්ජති। “ආයතිම්පි එවරූපං සීලබ්බතං සමාදියිත්වා සක්කා ලද්ධු”න්ති සීලබ්බතං සමාදියන්තස්ස සීලබ්බතපරාමාසසංයොජනං උප්පජ්ජති। “අහො වත තං රූපාරම්මණං අඤ්ඤෙ න ලභෙය්යු”න්ති උසූයතො ඉස්සාසංයොජනං උප්පජ්ජති। අත්තනා ලද්ධං රූපාරම්මණං අඤ්ඤස්ස මච්ඡරායතො මච්ඡරියසංයොජනං උප්පජ්ජති। සබ්බෙහෙව සහජාතඅඤ්ඤාණවසෙන අවිජ්ජාසංයොජනං උප්පජ්ජති।
bod:<b>යථා ච අනුප්පන්නස්සා</b>ති යෙන කාරණෙන අසමුදාචාරවසෙන අනුප්පන්නස්ස තස්ස දසවිධස්සාපි සංයොජනස්ස උප්පාදො හොති, තඤ්ච කාරණං පජානාති। <b>යථා ච උප්පන්නස්සා</b>ති <pb P=3.785/> අප්පහීනට්ඨෙන පන සමුදාචාරවසෙන වා උප්පන්නස්ස තස්ස දසවිධස්සාපි සංයොජනස්ස යෙන කාරණෙන පහානං හොති, තඤ්ච කාරණං පජානාති। <b>යථා ච පහීනස්සා</b>ති තදඞ්ගවික්ඛම්භනප්පහානවසෙන පහීනස්සාපි තස්ස දසවිධස්ස සංයොජනස්ස <pb M=2.375/> යෙන කාරණෙන ආයතිං අනුප්පාදො හොති, තඤ්ච පජානාති। කෙන කාරණෙන පනස්ස ආයතිං අනුප්පාදො හොති? දිට්ඨිවිචිකිච්ඡාසීලබ්බතපරාමාසඉස්සාමච්ඡරියභෙදස්ස තාව පඤ්චවිධස්ස සංයොජනස්ස සොතාපත්තිමග්ගෙන ආයතිං අනුප්පාදො හොති। කාමරාගපටිඝසංයොජනද්වයස්ස ඔළාරිකස්ස සකදාගාමිමග්ගෙන, අණුසහගතස්ස අනාගාමිමග්ගෙන, මානභවරාගාවිජ්ජාසංයොජනත්තයස්ස අරහත්තමග්ගෙන ආයතිං අනුප්පාදො හොති। <b>සොතඤ්ච පජානාති සද්දෙ චා</b>තිආදීසුපි එසෙව නයො। අපිචෙත්ථ <b>ආයතනකථා</b> විත්ථාරතො විසුද්ධිමග්ගෙ ආයතනනිද්දෙසෙ වුත්තනයෙනෙව වෙදිතබ්බා।
bod:<b>ඉති අජ්ඣත්තං වා</b>ති එවං අජ්ඣත්තිකායතනපරිග්ගණ්හනෙන අත්තනො වා ධම්මෙසු බාහිරායතනපරිග්ගණ්හනෙන පරස්ස වා ධම්මෙසු, කාලෙන වා අත්තනො, කාලෙන වා පරස්ස ධම්මෙසු ධම්මානුපස්සී විහරති। සමුදයවයා පනෙත්ථ “අවිජ්ජාසමුදයා චක්ඛුසමුදයො”ති රූපායතනස්ස රූපක්ඛන්ධෙ, අරූපායතනෙසු මනායතනස්ස විඤ්ඤාණක්ඛන්ධෙ, ධම්මායතනස්ස සෙසක්ඛන්ධෙසු වුත්තනයෙන නීහරිතබ්බා। ලොකුත්තරධම්මා න ගහෙතබ්බා। ඉතො පරං වුත්තනයමෙව। කෙවලඤ්හි ඉධ ආයතනපරිග්ගාහිකා සති දුක්ඛසච්චන්ති එවං යොජනං කත්වා ආයතනපරිග්ගාහකස්ස භික්ඛුනො නිය්යානමුඛං වෙදිතබ්බං। සෙසං තාදිසමෙවාති।
cen:ආයතනපබ්බං නිට්ඨිතං।
sub:බොජ්ඣඞ්ගපබ්බවණ්ණනා
bod:385:එවං <pb V=2.338/> ඡ අජ්ඣත්තිකබාහිරායතනවසෙන ධම්මානුපස්සනං විභජිත්වා ඉදානි බොජ්ඣඞ්ගවසෙන විභජිතුං <b>පුන චපර</b>න්තිආදිමාහ। තත්ථ <b>බොජ්ඣඞ්ගෙසූ</b>ති බුජ්ඣනකසත්තස්ස අඞ්ගෙසු। <b>සන්ත</b>න්ති පටිලාභවසෙන සංවිජ්ජමානං। <b>සතිසම්බොජ්ඣඞ්ග</b>න්ති සතිසඞ්ඛාතං සම්බොජ්ඣඞ්ගං। එත්ථ හි සම්බුජ්ඣති ආරද්ධවිපස්සකතො පට්ඨාය යොගාවචරොති <b>සම්බොධි।</b> යාය වා සො සතිආදිකාය සත්තධම්මසාමග්ගියා සම්බුජ්ඣති <pb P=3.786/> කිලෙසනිද්දාතො උට්ඨාති, සච්චානි වා පටිවිජ්ඣති, සා ධම්මසාමග්ගී සම්බොධි। තස්ස සම්බොධිස්ස, තස්සා වා සම්බොධියා අඞ්ගන්ති <b>සම්බොජ්ඣඞ්ගං।</b> තෙන වුත්තං – “සතිසඞ්ඛාතං සම්බොජ්ඣඞ්ග”න්ති। සෙසසම්බොජ්ඣඞ්ගෙසුපි ඉමිනාව නයෙන වචනත්ථො වෙදිතබ්බො।
bod:<b>අසන්ත</b>න්ති <pb M=2.376/> අප්පටිලාභවසෙන අවිජ්ජමානං। <b>යථා ච අනුපන්නස්සා</b>තිආදීසු පන සතිසම්බොජ්ඣඞ්ගස්ස තාව “අත්ථි, භික්ඛවෙ, සතිසම්බොජ්ඣඞ්ගට්ඨානීයා ධම්මා, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා සතිසම්බොජ්ඣඞ්ගස්ස උප්පාදාය, උප්පන්නස්ස වා සතිසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති (සං॰ නි॰ 5.232) එවං උප්පාදො හොති। තත්ථ සතියෙව සතිසම්බොජ්ඣඞ්ගට්ඨානීයා ධම්මා। යොනිසොමනසිකාරො වුත්තලක්ඛණොයෙව। තං තත්ථ බහුලං පවත්තයතො සතිසම්බොජ්ඣඞ්ගො උප්පජ්ජති।
bod:අපිච චත්තාරො ධම්මා සතිසම්බොජ්ඣඞ්ගස්ස උප්පාදාය සංවත්තන්ති සතිසම්පජඤ්ඤං මුට්ඨස්සතිපුග්ගලපරිවජ්ජනතා උපට්ඨිතස්සතිපුග්ගලසෙවනතා තදධිමුත්තතාති। අභික්කන්තාදීසු හි සත්තසු ඨානෙසු සතිසම්පජඤ්ඤෙන, භත්තනික්ඛිත්තකාකසදිසෙ මුට්ඨස්සතිපුග්ගලෙ පරිවජ්ජනෙන, තිස්සදත්තත්ථෙරඅභයත්ථෙරසදිසෙ උපට්ඨිතස්සතිපුග්ගලෙ සෙවනෙන, ඨානනිසජ්ජාදීසු සතිසමුට්ඨාපනත්ථං නින්නපොණපබ්භාරචිත්තතාය ච සතිසම්බොජ්ඣඞ්ගො උප්පජ්ජති। එවං චතූහි කාරණෙහි උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>ධම්මවිචයසම්බොජ්ඣඞ්ගස්ස</b> පන “අත්ථි, භික්ඛවෙ, කුසලාකුසලා ධම්මා…පෙ॰… කණ්හසුක්කසප්පටිභාගා ධම්මා, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා ධම්මවිචයසම්බොජ්ඣඞ්ගස්ස උප්පාදාය, උප්පන්නස්ස වා ධම්මවිචයසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති।
bod:අපිච <pb V=2.339/> සත්ත ධම්මා ධම්මවිචයසම්බොජ්ඣඞ්ගස්ස උප්පාදාය සංවත්තන්ති පරිපුච්ඡකතා වත්ථුවිසදකිරියා <pb P=3.787/> ඉන්ද්රියසමත්තපටිපාදනා දුප්පඤ්ඤපුග්ගලපරිවජ්ජනා පඤ්ඤවන්තපුග්ගලසෙවනා ගම්භීරඤාණචරියපච්චවෙක්ඛණා තදධිමුත්තතාති। තත්ථ <b>පරිපුච්ඡකතා</b>ති ඛන්ධධාතුආයතනඉන්ද්රියබලබොජ්ඣඞ්ගමග්ගඞ්ගඣානඞ්ගසමථවිපස්සනානං අත්ථසන්නිස්සිතපරිපුච්ඡාබහුලතා। <b>වත්ථුවිසදකිරියා</b>ති අජ්ඣත්තිකබාහිරානං වත්ථූනං විසදභාවකරණං। යදා හිස්ස කෙසනඛලොමානි දීඝානි හොන්ති, සරීරං වා උස්සන්නදොසඤ්චෙව සෙදමලමක්ඛිතඤ්ච, තදා අජ්ඣත්තිකං වත්ථු අවිසදං හොති අපරිසුද්ධං। යදා පන චීවරං ජිණ්ණං කිලිට්ඨං <pb M=2.377/> දුග්ගන්ධං හොති, සෙනාසනං වා උක්ලාපං, තදා බාහිරවත්ථු අවිසදං හොති අපරිසුද්ධං। තස්මා කෙසාදිඡෙදාපනෙන උද්ධංවිරෙචනඅධොවිරෙචනාදීහි සරීරසල්ලහුකභාවකරණෙන උච්ඡාදනනහාපනෙන ච අජ්ඣත්තිකවත්ථු විසදං කාතබ්බං। සූචිකම්මධොවනරජනපරිභණ්ඩකරණාදීහි බාහිරවත්ථු විසදං කාතබ්බං। එතස්මිඤ්හි අජ්ඣත්තිකබාහිරෙ වත්ථුම්හි අවිසදෙ උප්පන්නෙසු චිත්තචෙතසිකෙසු ඤාණම්පි අවිසදං හොති අපරිසුද්ධං අපරිසුද්ධානි දීපකපල්ලවට්ටිතෙලානි නිස්සාය උප්පන්නදීපසිඛාය ඔභාසො විය। විසදෙ පන අජ්ඣත්තිකබාහිරෙ වත්ථුම්හි උප්පන්නෙසු චිත්තචෙතසිකෙසු ඤාණම්පි විසදං හොති පරිසුද්ධානි දීපකපල්ලවට්ටිතෙලානි නිස්සාය උප්පන්නදීපසිඛාය ඔභාසො විය। තෙන වුත්තං “වත්ථුවිසදකිරියා ධම්මවිචයසම්බොජ්ඣඞ්ගස්ස උප්පාදාය සංවත්තතී”ති।
bod:<b>ඉන්ද්රියසමත්තපටිපාදනා</b> නාම සද්ධාදීනං ඉන්ද්රියානං සමභාවකරණං। සචෙ හිස්ස සද්ධින්ද්රියං බලවං හොති, ඉතරානි මන්දානි, තතො වීරියින්ද්රියං පග්ගහකිච්චං, සතින්ද්රියං උපට්ඨානකිච්චං, සමාධින්ද්රියං අවික්ඛෙපකිච්චං, පඤ්ඤින්ද්රියං දස්සනකිච්චං කාතුං න සක්කොති। තස්මා තං ධම්මසභාවපච්චවෙක්ඛණෙන වා, යථා වා මනසිකරොතො බලවං ජාතං, තථා අමනසිකාරෙන හාපෙතබ්බං। වක්කලිත්ථෙරවත්ථු චෙත්ථ නිදස්සනං। සචෙ පන වීරියින්ද්රියං බලවං හොති, අථ සද්ධින්ද්රියං අධිමොක්ඛකිච්චං කාතුං න සක්කොති, න ඉතරානි ඉතරකිච්චභෙදං। තස්මා තං <pb P=3.788/> පස්සද්ධාදිභාවනාය හාපෙතබ්බං। තත්රාපි සොණත්ථෙරස්ස වත්ථු දස්සෙතබ්බං। එවං සෙසෙසුපි එකස්ස බලවභාවෙ සති ඉතරෙසං අත්තනො කිච්චෙසු අසමත්ථතා වෙදිතබ්බා।
bod:විසෙසතො පනෙත්ථ සද්ධාපඤ්ඤානං සමාධිවීරියානඤ්ච සමතං පසංසන්ති। බලවසද්ධො හි මන්දපඤ්ඤො මුධප්පසන්නො හොති, අවත්ථුස්මිං පසීදති। බලවපඤ්ඤො මන්දසද්ධො කෙරාටිකපක්ඛං භජති, භෙසජ්ජසමුට්ඨිතො විය රොගො අතෙකිච්ඡො හොති। චිත්තුප්පාදමත්තෙනෙව කුසලං හොතීති අතිධාවිත්වා දානාදීනි අකරොන්තො නිරයෙ උප්පජ්ජති। උභින්නං සමතාය වත්ථුස්මිංයෙව පසීදති। බලවසමාධිං පන මන්දවීරියං සමාධිස්ස කොසජ්ජපක්ඛත්තා කොසජ්ජං අභිභවති। බලවවීරියං <pb V=2.340/> මන්දසමාධිං වීරියස්ස උද්ධච්චපක්ඛත්තා උද්ධච්චං අභිභවති। සමාධි පන වීරියෙන සංයොජිතො කොසජ්ජෙ පතිතුං න ලභති, වීරියං සමාධිනා සංයොජිතං උද්ධච්චෙ පතිතුං <pb M=2.378/> න ලභති। තස්මා තදුභයං සමං කාතබ්බං। උභයසමතාය හි අප්පනා හොති।
bod:අපිච සමාධිකම්මිකස්ස බලවතීපි සද්ධා වට්ටති। එවං සද්දහන්තො ඔකප්පෙන්තො අප්පනං පාපුණිස්සති। සමාධිපඤ්ඤාසු පන සමාධිකම්මිකස්ස එකග්ගතා බලවතී වට්ටති। එවඤ්හි සො අප්පනං පාපුණාති। විපස්සනාකම්මිකස්ස පඤ්ඤා බලවතී වට්ටති। එවඤ්හි සො ලක්ඛණපටිවෙධං පාපුණාති। උභින්නං පන සමතායපි අප්පනා හොතියෙව। සති පන සබ්බත්ථ බලවතී වට්ටති। සති හි චිත්තං උද්ධච්චපක්ඛිකානං සද්ධාවීරියපඤ්ඤානං වසෙන උද්ධච්චපාතතො, කොසජ්ජපක්ඛිකෙන ච සමාධිනා කොසජ්ජපාතතො රක්ඛති। තස්මා සා ලොණධූපනං විය සබ්බබ්යඤ්ජනෙසු, සබ්බකම්මිකඅමච්චො විය ච, සබ්බරාජකිච්චෙසු සබ්බත්ථ ඉච්ඡිතබ්බා। තෙනාහ – “සති ච පන සබ්බත්ථිකා වුත්තා භගවතා, කිං කාරණා? චිත්තඤ්හි සතිපටිසරණං, ආරක්ඛපච්චුපට්ඨානා ච සති, න විනා සතියා චිත්තස්ස පග්ගහනිග්ගහො හොතී” ති। <b>දුප්පඤ්ඤපුග්ගලපරිවජ්ජනා</b> නාම ඛන්ධාදිභෙදෙ අනොගාළ්හපඤ්ඤානං දුම්මෙධපුග්ගලානං ආරකා පරිවජ්ජනං। <b>පඤ්ඤවන්තපුග්ගලසෙවනා</b> නාම සමපඤ්ඤාසලක්ඛණපරිග්ගාහිකාය <pb P=3.789/> උදයබ්බයපඤ්ඤාය සමන්නාගතපුග්ගලසෙවනා। <b>ගම්භීරඤාණචරියපච්චවෙක්ඛණා</b> නාම ගම්භීරෙසු ඛන්ධාදීසු පවත්තාය ගම්භීරපඤ්ඤාය පභෙදපච්චවෙක්ඛණා। <b>තදධිමුත්තතා</b> නාම ඨානනිසජ්ජාදීසු ධම්මවිචයසම්බොජ්ඣඞ්ගසමුට්ඨාපනත්ථං නින්නපොණපබ්භාරචිත්තතා। එවං උප්පන්නස්ස පන්නස්ස අරහත්තමග්ගෙන භාවනාපාරිපූරි හොතීති පජානාති।
bod:<b>වීරියසම්බොජ්ඣඞ්ගස්ස</b> “අත්ථි, භික්ඛවෙ, ආරම්භධාතු නික්කමධාතු පරක්කමධාතු, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා වීරියසම්බොජ්ඣඞ්ගස්ස උප්පාදාය, උප්පන්නස්ස වා වීරියසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති।
bod:අපිච එකාදස ධම්මා වීරියසම්බොජ්ඣඞ්ගස්ස උප්පාදාය සංවත්තන්ති අපායභයපච්චවෙක්ඛණතා ආනිසංසදස්සාවිතා ගමනවීථිපච්චවෙක්ඛණතා පිණ්ඩපාතාපචායනතා දායජ්ජමහත්තපච්චවෙක්ඛණතා සත්ථුමහත්තපච්චවෙක්ඛණතා ජාතිමහත්තපච්චවෙක්ඛණතා සබ්රහ්මචාරිමහත්තපච්චවෙක්ඛණතා කුසීතපුග්ගලපරිවජ්ජනතා ආරද්ධවීරියපුග්ගලසෙවනතා තදධිමුත්තතාති।
bod:තත්ථ <pb V=2.341/> <pb M=2.379/> නිරයෙසු පඤ්චවිධබන්ධනකම්මකාරණතො පට්ඨාය මහාදුක්ඛානුභවනකාලෙපි, තිරච්ඡානයොනියං ජාලඛිපනකුමීනාදීහි ගහිතකාලෙපි, පාජනකණ්ටකාදිප්පහාරතුන්නස්ස සකටවහනාදිකාලෙපි, පෙත්තිවිසයෙ අනෙකානිපි වස්සසහස්සානි එකං බුද්ධන්තරම්පි ඛුප්පිපාසාහි ආතුරීභූතකාලෙපි, කාලකඤ්චිකඅසුරෙසු සට්ඨිහත්ථඅසීතිහත්ථප්පමාණෙන අට්ඨිචම්මමත්තෙනෙව අත්තභාවෙන වාතාතපාදිදුක්ඛානුභවනකාලෙපි න සක්කා වීරියසම්බොජ්ඣඞ්ගං උප්පාදෙතුං, අයමෙව තෙ භික්ඛු කාලො වීරියකරණායාති එවං අපායභයං පච්චවෙක්ඛන්තස්සාපි වීරියසම්බොජ්ඣඞ්ගො උප්පජ්ජති।
bod:න සක්කා කුසීතෙන නවලොකුත්තරධම්මං ලද්ධුං, ආරද්ධවීරියෙනෙව සක්කා අයමානිසංසො වීරියස්සාති <pb P=3.790/> එවං ආනිසංසදස්සාවිනොපි උප්පජ්ජති। සබ්බබුද්ධපච්චෙකබුද්ධමහාසාවකෙහි තෙ ගතමග්ගො ගන්තබ්බො, සො ච න සක්කා කුසීතෙන ගන්තුන්ති එවං ගමනවීථිං පච්චවෙක්ඛන්තස්සාපි උප්පජ්ජති। යෙ තං පිණ්ඩපාතාදීහි උපට්ඨහන්ති, ඉමෙ තෙ මනුස්සා නෙව ඤාතකා, න දාසකම්මකරා, නාපි තං නිස්සාය ජීවිස්සාමාති තෙ පණීතානි චීවරාදීනි දෙන්ති। අථ ඛො අත්තනො කාරානං මහප්ඵලතං පච්චාසීසමානා දෙන්ති। සත්ථාරාපි “අයං ඉමෙ පච්චයෙ පරිභුඤ්ජිත්වා කායදළ්හීබහුලො සුඛං විහරිස්සතී”ති න එවං සම්පස්සතා තුය්හං පච්චයා අනුඤ්ඤාතා। අථ ඛො “අයං ඉමෙ පරිභුඤ්ජමානො සමණධම්මං කත්වා වට්ටදුක්ඛතො මුච්චිස්සතී”ති තෙ පච්චයා අනුඤ්ඤාතා, සො දානි ත්වං කුසීතො විහරන්තො න තං පිණ්ඩං අපචායිස්සති। ආරද්ධවීරියස්සෙව හි පිණ්ඩපාතාපචායනං නාම හොතීති එවං පිණ්ඩපාතාපචායනං පච්චවෙක්ඛන්තස්සාපි උප්පජ්ජති අය්යමිත්තත්ථෙරස්ස විය।
bod:ථෙරො කිර කස්සකලෙණෙ නාම පටිවසති। තස්ස ච ගොචරගාමෙ එකා මහාඋපාසිකා ථෙරං පුත්තං කත්වා පටිජග්ගති। සා එකදිවසං අරඤ්ඤං ගච්ඡන්තී ධීතරං ආහ – “අම්ම, අසුකස්මිං ඨානෙ පුරාණතණ්ඩුලා, අසුකස්මිං සප්පි, අසුකස්මිං ඛීරං, අසුකස්මිං ඵාණිතං, තව භාතිකස්ස අය්යමිත්තස්ස ආගතකාලෙ භත්තං පචිත්වා ඛීරසප්පිඵාණිතෙහි සද්ධිං දෙහි, ත්වඤ්ච භුඤ්ජෙය්යාසි। අහං පන හිය්යො පක්කපාරිවාසිකභත්තං කඤ්ජියෙන භුත්තාම්හී”ති। දිවා කිං භුඤ්ජිස්සසි අම්මා,ති? සාකපණ්ණං පක්ඛිපිත්වා කණතණ්ඩුලෙහි අම්බිලයාගුං පචිත්වා ඨපෙහි අම්මා,ති।
bod:ථෙරො <pb M=2.380/> චීවරං පාරුපිත්වා පත්තං නීහරන්තොව තං සද්දං සුත්වා අත්තානං ඔවදි “මහාඋපාසිකා කිර කඤ්ජියෙන පාරිවාසිකභත්තං භුඤ්ජි, දිවාපි කණපණ්ණම්බිලයාගුං භුඤ්ජිස්සති <pb V=2.342/>, තුය්හං අත්ථාය පන පුරාණතණ්ඩුලාදීනි ආචික්ඛති, තං නිස්සාය ඛො පනෙසා නෙව ඛෙත්තං න වත්ථුං න භත්තං න වත්ථං පච්චාසීසති, තිස්සො පන සම්පත්තියො පත්ථයමානා දෙති, ත්වං එතිස්සා තා සම්පත්තියො දාතුං සක්ඛිස්සසි, න සක්ඛිස්සසීති, අයං ඛො පන පිණ්ඩපාතො තයා සරාගෙන සදොසෙන <pb P=3.791/> සමොහෙන න සක්කා ගණ්හිතු”න්ති පත්තං ථවිකාය පක්ඛිපිත්වා ගණ්ඨිකං මුඤ්චිත්වා නිවත්තිත්වා කස්සකලෙණමෙව ගන්ත්වා පත්තං හෙට්ඨාමඤ්චෙ චීවරං චීවරවංසෙ ඨපෙත්වා “අරහත්තං අපාපුණිත්වා න නික්ඛමිස්සාමී”ති වීරියං අධිට්ඨහිත්වා නිසීදි। දීඝරත්තං අප්පමත්තො හුත්වා නිවුත්ථභික්ඛු විපස්සනං වඩ්ඪෙත්වා පුරෙභත්තමෙව අරහත්තං පත්වා විකසමානමිව පදුමං මහාඛීණාසවො සිතං කරොන්තොව නිසීදි। ලෙණද්වාරෙ රුක්ඛම්හි අධිවත්ථා දෙවතා –
gax:“නමො තෙ පුරිසාජඤ්ඤ, නමො තෙ පුරිසුත්තම।
gae:යස්ස තෙ ආසවා ඛීණා, දක්ඛිණෙය්යොසි මාරිසා”ති॥ –
bod:උදානං උදානෙත්වා “භන්තෙ, පිණ්ඩාය පවිට්ඨානං තුම්හාදිසානං අරහන්තානං භික්ඛං දත්වා මහල්ලකිත්ථියො දුක්ඛා මුච්චිස්සන්තී”ති ආහ। ථෙරො උට්ඨහිත්වා ද්වාරං විවරිත්වා කාලං ඔලොකෙන්තො “පාතොයෙවා”ති ඤත්වා පත්තචීවරමාදාය ගාමං පාවිසි।
bod:දාරිකාපි භත්තං සම්පාදෙත්වා “ඉදානි මෙ භාතා ආගමිස්සති, ඉදානි ආගමිස්සතී”ති ද්වාරං ඔලොකයමානා නිසීදි। සා ථෙරෙ ඝරද්වාරං සම්පත්තෙ පත්තං ගහෙත්වා සප්පිඵාණිතයොජිතස්ස ඛීරපිණ්ඩපාතස්ස පූරෙත්වා හත්ථෙ ඨපෙසි। ථෙරො “සුඛං හොතූ”ති අනුමොදනං කත්වා පක්කාමි। සාපි තං ඔලොකයමානා අට්ඨාසි। ථෙරස්ස හි තදා අතිවිය පරිසුද්ධො ඡවිවණ්ණො අහොසි, විප්පසන්නානි ඉන්ද්රියානි, මුඛං බන්ධනා පවුත්තතාලපක්කං විය අතිවිය විරොචිත්ථ।
bod:මහාඋපාසිකා අරඤ්ඤා ආගන්ත්වා “කිං, අම්ම, භාතිකො තෙ ආගතො”ති පුච්ඡි। සා සබ්බං තං පවත්තිං ආරොචෙසි। උපාසිකා “අජ්ජ <pb M=2.381/> මම පුත්තස්ස පබ්බජිතකිච්චං මත්ථකං පත්ත”න්ති ඤත්වා “අභිරමති තෙ, අම්ම, භාතා බුද්ධසාසනෙ, න උක්කණ්ඨතී”ති ආහ।
bod:මහන්තං ඛො පනෙතං සත්ථුදායජ්ජං යදිදං සත්ත අරියධනානි නාම, තං න සක්කා කුසීතෙන ගහෙතුං। යථා හි විප්පටිපන්නං පුත්තං මාතාපිතරො “අයං අම්හාකං අපුත්තො”ති <pb P=3.792/> පරිබාහිරං <pb V=2.343/> කරොන්ති, සො තෙසං අච්චයෙන දායජ්ජං න ලභති, එවං කුසීතොපි ඉදං අරියධනදායජ්ජං න ලභති, ආරද්ධවීරියොව ලභතීති <b>දායජ්ජමහත්තං</b> පච්චවෙක්ඛතොපි උප්පජ්ජති।
bod:මහා ඛො පන තෙ සත්ථා, සත්ථුනො හි තෙ මාතුකුච්ඡිස්මිං පටිසන්ධිගණ්හනකාලෙපි අභිනික්ඛමනෙපි අභිසම්බොධියම්පි ධම්මචක්කප්පවත්තනයමකපාටිහාරියදෙවොරොහනආයුසඞ්ඛාරවොස්සජ්ජනෙසුපි පරිනිබ්බානකාලෙපි දසසහස්සිලොකධාතු අකම්පිත්ථ, යුත්තං නු තෙ එවරූපස්ස සත්ථු සාසනෙ පබ්බජිත්වා කුසීතෙන භවිතුන්ති එවං <b>සත්ථුමහත්තං</b> පච්චවෙක්ඛතොපි උප්පජ්ජති।
bod:ජාතියාපි ත්වං ඉදානි න ලාමකජාතිකො, අසම්භින්නාය මහාසම්මතපවෙණියා ආගතඋක්කාකරාජවංසෙ ජාතොසි, සුද්ධොදනමහාරාජස්ස ච මහාමායාදෙවියා ච නත්තා, රාහුලභද්දස්ස කනිට්ඨො, තයා නාම එවරූපෙන ජිනපුත්තෙන හුත්වා න යුත්තං කුසීතෙන විහරිතුන්ති එවං <b>ජාතිමහත්තං</b> පච්චවෙක්ඛතොපි උප්පජ්ජති।
bod:සාරිපුත්තමහාමොග්ගල්ලානා චෙව අසීති ච මහාසාවකා වීරියෙනෙව ලොකුත්තරධම්මං පටිවිජ්ඣිංසු, ත්වං එතෙසං සබ්රහ්මචාරීනං මග්ගං පටිපජ්ජසි, න පටිපජ්ජසීති එවං <b>සබ්රහ්මචාරිමහත්තං</b> පච්චවෙක්ඛතොපි උප්පජ්ජති।
bod:කුච්ඡිං පූරෙත්වා ඨිතඅජගරසදිසෙ විස්සට්ඨකායිකචෙතසිකවීරියෙ කුසීතපුග්ගලෙ පරිවජ්ජන්තස්සාපි ආරද්ධවීරියෙ පහිතත්තෙ පුග්ගලෙ සෙවන්තස්සාපි ඨානනිසජ්ජාදීසු වීරියුප්පාදනත්ථං නින්නපොණපබ්භාරචිත්තස්සාපි උප්පජ්ජති। එවං උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>පීතිසම්බොජ්ඣඞ්ගස්ස</b> “අත්ථි, භික්ඛවෙ, පීතිසම්බොජ්ඣඞ්ගට්ඨානීයා ධම්මා, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා පීතිසම්බොජ්ඣඞ්ගස්ස උප්පාදාය, උප්පන්නස්ස වා පීතිසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති <pb M=2.382/>। තත්ථ පීතියෙව පීතිසම්බොජ්ඣඞ්ගට්ඨානීයා ධම්මා නාම। තස්සා උප්පාදකමනසිකාරො යොනිසොමනසිකාරො නාම।
bod:අපිච එකාදස ධම්මා පීතිසම්බොජ්ඣඞ්ගස්ස උප්පාදාය සංවත්තන්ති බුද්ධානුස්සති, ධම්ම, සඞ්ඝ <pb V=2.344/>, සීල, චාග, දෙවතානුස්සති <pb P=3.793/> උපසමානුස්සති ලූඛපුග්ගලපරිවජ්ජනතා සිනිද්ධපුග්ගලසෙවනතා පසාදනීයසුත්තන්තපච්චවෙක්ඛණතා තදධිමුත්තතාති। බුද්ධගුණෙ අනුස්සරන්තස්සාපි හි යාව උපචාරා සකලසරීරං ඵරමානො පීතිසම්බොජ්ඣඞ්ගො උප්පජ්ජති, ධම්මසඞ්ඝගුණෙ අනුස්සරන්තස්සාපි, දීඝරත්තං අඛණ්ඩං කත්වා රක්ඛිතං චතුපාරිසුද්ධිසීලං පච්චවෙක්ඛන්තස්සාපි, ගිහිනොපි දසසීලං පඤ්චසීලං පඤ්චවෙක්ඛන්තස්සාපි, දුබ්භික්ඛභයාදීසු පණීතභොජනං සබ්රහ්මචාරීනං දත්වා “එවං නාම අදම්හා”ති චාගං පච්චවෙක්ඛන්තස්සාපි, ගිහිනොපි එවරූපෙ කාලෙ සීලවන්තානං දින්නදානං පච්චවෙක්ඛන්තස්සාපි, යෙහි ගුණෙහි සමන්නාගතා දෙවතා දෙවත්තං පත්තා, තථාරූපානං ගුණානං අත්තනි අත්ථිතං පච්චවෙක්ඛන්තස්සාපි, සමාපත්තියා වික්ඛම්භිතා කිලෙසා සට්ඨිපි සත්තතිපි වස්සානි න සමුදාචරන්තීති පච්චවෙක්ඛන්තස්සාපි, චෙතියදස්සනබොධිදස්සනථෙරදස්සනෙසු අසක්කච්චකිරියාය සංසූචිතලූඛභාවෙ බුද්ධාදීසු පසාදසිනෙහාභාවෙන ගද්රභපිට්ඨෙ රජසදිසෙ ලූඛපුග්ගලෙ පරිවජ්ජන්තස්සාපි, බුද්ධාදීසු පසාදබහුලෙ මුදුචිත්තෙ සිනිද්ධපුග්ගලෙ සෙවන්තස්සාපි, රතනත්තයගුණපරිදීපකෙ පසාදනීයසුත්තන්තෙ පච්චවෙක්ඛන්තස්සාපි, ඨානනිසජ්ජාදීසු පීතිඋප්පාදනත්ථං නින්නපොණපබ්භාරචිත්තස්සාපි උප්පජ්ජති। එවං උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>පස්සද්ධිසම්බොජ්ඣඞ්ගස්ස</b> “අත්ථි, භික්ඛවෙ, කායපස්සද්ධි චිත්තපස්සද්ධි, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා පස්සද්ධිසම්බොජ්ඣඞ්ගස්ස උප්පාදාය, උප්පන්නස්ස වා පස්සද්ධිසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති।
bod:අපිච සත්ත ධම්මා පස්සද්ධිසම්බොජ්ඣඞ්ගස්ස උප්පාදාය සංවත්තන්ති පණීතභොජනසෙවනතා උතුසුඛසෙවනතා ඉරියාපථසුඛසෙවනතා මජ්ඣත්තපයොගතා සාරද්ධකායපුග්ගලපරිවජ්ජනතා පස්සද්ධකායපුග්ගලසෙවනතා තදධිමුත්තතාති। පණීතඤ්හි සිනිද්ධං සප්පායභොජනං භුඤ්ජන්තස්සාපි, සීතුණ්හෙසු <pb P=3.794/> ච උතූසු ඨානාදීසු ච ඉරියාපථෙසු සප්පායඋතුඤ්ච ඉරියාපථඤ්ච සෙවන්තස්සාපි <pb M=2.383/> පස්සද්ධි උප්පජ්ජති। යො පන මහාපුරිසජාතිකො සබ්බඋතුඉරියාපථක්ඛමො හොති, න තං සන්ධායෙතං වුත්තං। යස්ස සභාගවිසභාගතා අත්ථි, තස්සෙව විසභාගෙ උතුඉරියාපථෙ වජ්ජෙත්වා සභාගෙ සෙවන්තස්ස උප්පජ්ජති। මජ්ඣත්තපයොගො වුච්චති අත්තනො ච පරස්ස ච කම්මස්සකතාපච්චවෙක්ඛණා। ඉමිනා මජ්ඣත්තපයොගෙන උප්පජ්ජති। යො ලෙඩ්ඩුදණ්ඩාදීහි පරං විහෙඨයමානො විචරති, එවරූපං සාරද්ධකායං පුග්ගලං පරිවජ්ජන්තස්සාපි, සංයතපාදපාණිං පස්සද්ධකායං පුග්ගලං සෙවන්තස්සාපි, ඨානනිසජ්ජාදීසු පස්සද්ධිඋප්පාදනත්ථාය නින්නපොණපබ්භාරචිත්තස්සාපි <pb V=2.345/> උප්පජ්ජති। එවං උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>සමාධිසම්බොජ්ඣඞ්ගස්ස</b> “අත්ථි, භික්ඛවෙ, සමථනිමිත්තං අබ්යග්ගනිමිත්තං, තත්ථ යොනිසොමනසිකාරබහුලීකාරො, අයමාහාරො, අනුප්පන්නස්ස වා සමාධිසම්බොජ්ඣඞ්ගස්ස උප්පාදාය, උප්පන්නස්ස වා සමාධිසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති। තත්ථ සමථොව සමථනිමිත්තං අවික්ඛෙපට්ඨෙන ච අබ්යග්ගනිමිත්තන්ති।
bod:අපිච එකාදස ධම්මා සමාධිසම්බොජ්ඣඞ්ගස්ස උප්පාදාය සංවත්තන්ති වත්ථුවිසදකිරියතා ඉන්ද්රියසමත්තපටිපාදනතා නිමිත්තකුසලතා සමයෙ චිත්තස්ස පග්ගණ්හනතා සමයෙ චිත්තස්ස නිග්ගණ්හනතා සමයෙ සම්පහංසනතා සමයෙ අජ්ඣුපෙක්ඛනතා අසමාහිතපුග්ගලපරිවජ්ජනතා සමාහිතපුග්ගලසෙවනතා ඣානවිමොක්ඛපච්චවෙක්ඛණතා තදධිමුත්තතාති। තත්ථ <b>වත්ථුවිසදකිරියතා</b> ච <b>ඉන්ද්රියසමත්තපටිපාදනතා</b> ච වුත්තනයෙනෙව වෙදිතබ්බා।
bod:<b>නිමිත්තකුසලතා</b> නාම කසිණනිමිත්තස්ස උග්ගහණකුසලතා। <b>සමයෙ චිත්තස්ස පග්ගණ්හනතා</b>ති යස්මිං සමයෙ අතිසිථිලවීරියතාදීහි ලීනං චිත්තං හොති, තස්මිං සමයෙ ධම්මවිචයවීරියපීතිසම්බොජ්ඣඞ්ගසමුට්ඨාපනෙන තස්ස පග්ගණ්හනං। <b>සමයෙ චිත්තස්ස පග්ගණ්හනතා</b>ති යස්මිං සමයෙ ආරද්ධවීරියතාදීහි උද්ධතං <pb P=3.795/> චිත්තං හොති, තස්මිං සමයෙ පස්සද්ධිසමාධිඋපෙක්ඛාසම්බොජ්ඣඞ්ගසමුට්ඨාපනෙන තස්ස නිග්ගණ්හනං। <b>සමයෙ සම්පහංසනතා</b>ති යස්මිං සමයෙ චිත්තං පඤ්ඤාපයොගමන්දතාය වා උපසමසුඛානධිගමෙන වා නිරස්සාදං හොති, තස්මිං සමයෙ අට්ඨසංවෙගවත්ථුපච්චවෙක්ඛණෙන සංවෙජෙති <pb M=2.384/>। <b>අට්ඨ සංවෙගවත්ථූනි</b> නාම ජාති ජරා බ්යාධි මරණානි චත්තාරි, අපායදුක්ඛං පඤ්චමං, අතීතෙ වට්ටමූලකං දුක්ඛං, අනාගතෙ වට්ටමූලකං දුක්ඛං, පච්චුප්පන්නෙ ආහාරපරියෙට්ඨිමූලකං දුක්ඛන්ති। රතනත්තයගුණානුස්සරණෙන ච පසාදං ජනෙති, අයං වුච්චති “සමයෙ සම්පහංසනතා”ති।
bod:<b>සමයෙ අජ්ඣුපෙක්ඛනතා</b> නාම යස්මිං සමයෙ සම්මාපටිපත්තිං ආගම්ම අලීනං අනුද්ධතං අනිරස්සාදං ආරම්මණෙ සමප්පවත්තං සමථවීථිපටිපන්නං චිත්තං හොති, තදාස්ස පග්ගහනිග්ගහසම්පහංසනෙසු න බ්යාපාරං ආපජ්ජති, සාරථි විය සමප්පවත්තෙසු අස්සෙසු। අයං වුච්චති – “සමයෙ අජ්ඣුපෙක්ඛනතා”ති। <b>අසමාහිතපුග්ගලපරිවජ්ජනතා</b> නාම උපචාරං වා අප්පනං <pb V=2.346/> වා අප්පත්තානං වික්ඛිත්තචිත්තානං පුග්ගලානං ආරකා පරිවජ්ජනං। <b>සමාහිතපුග්ගලසෙවනා</b> නාම උපචාරෙන වා අප්පනාය වා සමාහිතචිත්තානං සෙවනා භජනා පයිරුපාසනා। <b>තදධිමුත්තතා</b> නාම ඨානනිසජ්ජාදීසු සමාධිඋප්පාදනත්ථංයෙව නින්නපොණපබ්භාරචිත්තතා। එවඤ්හි පටිපජ්ජතො එස උප්පජ්ජති। එවං උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>උපෙක්ඛාසම්බොජ්ඣඞ්ගස්ස</b> “අත්ථි, භික්ඛවෙ, උපෙක්ඛාසම්බොජ්ඣඞ්ගට්ඨානීයා ධම්මා, තත්ථ යොනිසොමනසිකාරබහුලීකාරො, අයමාහාරො අනුප්පන්නස්ස වා උපෙක්ඛාසම්බොජ්ඣඞ්ගස්ස උප්පාදාය, උප්පන්නස්ස වා උපෙක්ඛාසම්බොජ්ඣඞ්ගස්ස භිය්යොභාවාය වෙපුල්ලාය භාවනාය පාරිපූරියා සංවත්තතී”ති එවං උප්පාදො හොති। තත්ථ උපෙක්ඛාව උපෙක්ඛාසම්බොජ්ඣඞ්ගට්ඨානීයා ධම්මා නාම।
bod:අපිච පඤ්ච ධම්මා උපෙක්ඛාසම්බොජ්ඣඞ්ගස්ස උප්පාදාය සංවත්තන්ති සත්තමජ්ඣත්තතා සඞ්ඛාරමජ්ඣත්තතා සත්තසඞ්ඛාරකෙලායනපුග්ගලපරිවජ්ජනතා <pb P=3.796/> සත්තසඞ්ඛාරමජ්ඣත්තපුග්ගලසෙවනතා තදධිමුත්තතාති। තත්ථ ද්වීහාකාරෙහි <b>සත්තමජ්ඣත්තතං</b> සමුට්ඨාපෙති “ත්වං අත්තනො කම්මෙන ආගන්ත්වා අත්තනොව කම්මෙන ගමිස්සසි, එසොපි අත්තනොව කම්මෙන ආගන්ත්වා අත්තනොව කම්මෙන ගමිස්සති, ත්වං කං කෙලායසී”ති එවං කම්මස්සකතාපච්චවෙක්ඛණෙන, “පරමත්ථතො සත්තොයෙව නත්ථි, සො ත්වං කං කෙලායසී”ති එවං නිස්සත්තපච්චවෙක්ඛණෙන චාති। ද්වීහෙවාකාරෙහි <b>සඞ්ඛාරමජ්ඣත්තතං</b> සමුට්ඨාපෙති – “ඉදං චීවරං අනුපුබ්බෙන වණ්ණවිකාරතඤ්චෙව ජිණ්ණභාවඤ්ච උපගන්ත්වා පාදපුඤ්ඡනචොළකං හුත්වා යට්ඨිකොටියා ඡඩ්ඩනීයං භවිස්සති, සචෙ පනස්ස සාමිකො <pb M=2.385/> භවෙය්ය, නාස්ස එවං විනස්සිතුං දදෙය්යා”ති එවං අස්සාමිකභාවපච්චවෙක්ඛණෙන ච, “අනද්ධනියං ඉදං තාවකාලික”න්ති එවං තාවකාලිකභාවපච්චවෙක්ඛණෙන චාති। යථා ච චීවරෙ, එවං පත්තාදීසුපි යොජනා කාතබ්බා।
bod:<b>සත්තසඞ්ඛාරකෙලායනපුග්ගලපරිවජ්ජනතා</b>ති එත්ථ යො පුග්ගලො ගිහි වා අත්තනො පුත්තධීතාදිකෙ, පබ්බජිතො වා අත්තනො අන්තෙවාසිකසමානුපජ්ඣායකාදිකෙ මමායති, සහත්ථෙනෙව නෙසං කෙසච්ඡෙදනසූචිකම්මචීවරධොවනරජනපත්තපචනාදීනි කරොති, මුහුත්තම්පි අපස්සන්තො “අසුකො සාමණෙරො කුහිං අසුකො දහරො කුහි”න්ති භන්තමිගො විය ඉතො චිතො ච ඔලොකෙති, අඤ්ඤෙන කෙසච්ඡෙදනාදීනං අත්ථාය “මුහුත්තං අසුකං පෙසෙථා”ති යාචියමානොපි “අම්හෙපි තං අත්තනො කම්මං න කාරෙම, තුම්හෙ නං ගහෙත්වා කිලමෙස්සථා”ති න දෙති, අයං සත්තකෙලායනො නාම।
bod:යො <pb V=2.347/> පන චීවරපත්තථාලකකත්තරයට්ඨිආදීනි මමායති, අඤ්ඤස්ස හත්ථෙන පරාමසිතුම්පි න දෙති, තාවකාලිකං යාචිතො “මයම්පි ඉදං මමායන්තා න පරිභුඤ්ජාම, තුම්හාකං කිං දස්සාමා”ති වදති, අයං <b>සඞ්ඛාරකෙලායනො</b> නාම। යො පන තෙසු ද්වීසුපි වත්ථූසු මජ්ඣත්තො උදාසිනො, අයං <b>සත්තසඞ්ඛාරමජ්ඣත්තො</b> නාම। ඉති අයං උපෙක්ඛාසම්බොජ්ඣඞ්ගො එවරූපං සත්තසඞ්ඛාරකෙලායනපුග්ගලං ආරකා පරිවජ්ජන්තස්සාපි, සත්තසඞ්ඛාරමජ්ඣත්තපුග්ගලං සෙවන්තස්සාපි, ඨානනිසජ්ජාදීසු තදුප්පාදනත්ථං නින්නපොණපබ්භාරචිත්තස්සාපි <pb P=3.797/> උප්පජ්ජති। එවං උප්පන්නස්ස පනස්ස අරහත්තමග්ගෙන භාවනාපාරිපූරි හොතීති පජානාති।
bod:<b>ඉති අජ්ඣත්තං වා</b>ති එවං අත්තනො වා සත්ත සම්බොජ්ඣඞ්ගෙ පරිග්ගණ්හිත්වා, පරස්ස වා, කාලෙන වා අත්තනො, කාලෙන වා පරස්ස සම්බොජ්ඣඞ්ගෙ පරිග්ගණ්හිත්වා ධම්මෙසු ධම්මානුපස්සී විහරති। සමුදයවයා පනෙත්ථ සම්බොජ්ඣඞ්ගානං නිබ්බත්තිනිරොධවසෙන වෙදිතබ්බා। ඉතො පරං වුත්තනයමෙව। කෙවලඤ්හි ඉධ බොජ්ඣඞ්ගපරිග්ගාහිකා සති දුක්ඛසච්චන්ති එවං යොජනං කත්වා බොජ්ඣඞ්ගපරිග්ගාහකස්ස භික්ඛුනො නිය්යානමුඛං වෙදිතබ්බං। සෙසං තාදිසමෙවාති।
cen:බොජ්ඣඞ්ගපබ්බං නිට්ඨිතං।
sub:චතුසච්චපබ්බවණ්ණනා
bod:386:එවං <pb M=2.386/> සත්තබොජ්ඣඞ්ගවසෙන ධම්මානුපස්සනං විභජිත්වා ඉදානි චතුසච්චවසෙන විභජිතුං <b>පුන චපර</b>න්තිආදිමාහ। තත්ථ <b>ඉදං දුක්ඛන්ති යථාභූතං පජානාතී</b>ති ඨපෙත්වා තණ්හං තෙභූමකධම්මෙ “ඉදං දුක්ඛ”න්ති යථාසභාවතො පජානාති, තස්සෙව ඛො පන දුක්ඛස්ස ජනිකං සමුට්ඨාපිකං පුරිමතණ්හං “අයං දුක්ඛසමුදයො”ති, උභින්නං අප්පවත්තිනිබ්බානං “අයං දුක්ඛනිරොධො”ති, දුක්ඛපරිජානනං සමුදයපජහනං නිරොධසච්ඡිකරණං අරියමග්ගං “අයං දුක්ඛනිරොධගාමිනිපටිපදා”ති යථාසභාවතො පජානාතීති අත්ථො। අවසෙසා අරියසච්චකථා ඨපෙත්වා ජාතිආදීනං පදභාජනකථං විසුද්ධිමග්ගෙ විත්ථාරිතායෙව।
sub:දුක්ඛසච්චනිද්දෙසවණ්ණනා
bod:388:පදභාජනෙ <pb V=2.348/> පන <b>කතමා ච, භික්ඛවෙ, ජාතී</b>ති භික්ඛවෙ, යා ජාතිපි දුක්ඛාති එවං වුත්තා ජාති, සා කතමාති එවං සබ්බපුච්ඡාසු අත්ථො වෙදිතබ්බො। <b>යා තෙසං තෙසං සත්තාන</b>න්ති ඉදං “ඉමෙසං නාමා”ති නියමාභාවතො සබ්බසත්තානං පරියාදානවචනං। <b>තම්හි තම්හි සත්තනිකායෙ</b>ති ඉදම්පි සබ්බසත්තනිකායපරියාදානවචනං ජනනං <b>ජාති</b> සවිකාරානං පඨමාභිනිබ්බත්තක්ඛන්ධානමෙතං අධිවචනං। <b>සඤ්ජාතී</b>ති ඉදං තස්සා එව උපසග්ගමණ්ඩිතවෙවචනං। සා එව අනුපවිට්ඨාකාරෙන ඔක්කමනට්ඨෙන <b>ඔක්කන්ති।</b> නිබ්බත්තිසඞ්ඛාතෙන අභිනිබ්බත්තනට්ඨෙන <b>අභිනිබ්බත්ති।</b> ඉති අයං චතුබ්බිධාපි සම්මුතිකථා නාම <pb P=3.798/>। <b>ඛන්ධානං පාතුභාවො</b>ති අයං පන පරමත්ථකථා। එකවොකාරභවාදීසු එකචතුපඤ්චභෙදානං ඛන්ධානංයෙව පාතුභාවො, න පුග්ගලස්ස, තස්මිං පන සති පුග්ගලො පාතුභූතොති වොහාරමත්තං හොති। <b>ආයතනානං පටිලාභො</b>ති ආයතනානි පාතුභවන්තානෙව පටිලද්ධානි නාම හොන්ති, සො තෙසං පාතුභාවසඞ්ඛාතො පටිලාභොති අත්ථො।
bod:389:<b>ජරා</b>ති සභාවනිද්දෙසො। <b>ජීරණතා</b>ති ආකාරභාවනිද්දෙසො। <b>ඛණ්ඩිච්ච</b>න්තිආදි විකාරනිද්දෙසො। දහරකාලස්මිඤ්හි දන්තා සමසෙතා හොන්ති। තෙයෙව පරිපච්චන්තෙ අනුක්කමෙන වණ්ණවිකාරං ආපජ්ජිත්වා තත්ථ තත්ථ පත්තන්ති। අථ පතිතඤ්ච ඨිතඤ්ච උපාදාය ඛණ්ඩිතදන්තා ඛණ්ඩිතා <pb M=2.387/> නාම। ඛණ්ඩිතානං භාවො <b>ඛණ්ඩිච්ච</b>න්ති වුච්චති। අනුක්කමෙන පණ්ඩරභූතානි කෙසලොමානි පලිතානි නාම। පලිතානි සඤ්ජාතානි අස්සාති පලිතො, පලිතස්ස භාවො <b>පාලිච්චං।</b> ජරාවාතප්පහාරෙන සොසිතමංසලොහිතතාය වලියො තචස්මිං අස්සාති වලිත්තචො, තස්ස භාවො <b>වලිත්තචතා।</b> එත්තාවතා දන්තකෙසලොමතචෙසු විකාරදස්සනවසෙන පාකටීභූතා පාකටජරා දස්සිතා।
bod:යථෙව හි උදකස්ස වා වාතස්ස වා අග්ගිනො වා තිණරුක්ඛාදීනං සංභග්ගපලිභග්ගතාය වා ඣාමතාය වා ගතමග්ගො පාකටො හොති, න ච සො ගතමග්ගො තානෙව උදකාදීනි, එවමෙව ජරාය දන්තාදීනං ඛණ්ඩිච්චාදිවසෙන ගතමග්ගො පාකටො, චක්ඛුං උම්මිලෙත්වාපි ගය්හති, න ච ඛණ්ඩිච්චාදීනෙව ජරා। න හි ජරා චක්ඛුවිඤ්ඤෙය්යා හොති। යස්මා පන ජරං පත්තස්ස ආයු හායති, තස්මා ජරා “ආයුනො සංහානී”ති ඵලූපචාරෙන වුත්තා। යස්මා දහරකාලෙ සුප්පසන්නානි සුඛුමම්පි අත්තනො විසයං සුඛෙනෙව ච ගණ්හනසමත්ථානි චක්ඛාදීනි ඉන්ද්රියානි ජරං පත්තස්ස පරිපක්කානි ආලුලිතානි අවිසදානි ඔළාරිකම්පි අත්තනො විසයං ගහෙතුං අසමත්ථානි හොන්ති, තස්මා “ඉන්ද්රියානං පරිපාකො”තිපි ඵලූපචාරෙනෙව වුත්තා।
bod:390:මරණනිද්දෙසෙ <pb V=2.349/> <b>ය</b>න්ති මරණං සන්ධාය නපුංසකනිද්දෙසො, යං මරණං චුතීති වුච්චති, චවනතාති වුච්චතීති අයමෙත්ථ යොජනා। තත්ථ <b>චුතී</b>ති සභාවනිද්දෙසො। <b>චවනතා</b>ති ආකාරභාවනිද්දෙසො। මරණං පත්තස්ස ඛන්ධා භිජ්ජන්ති චෙව අන්තරධායන්ති ච අදස්සනං ගච්ඡන්ති, තස්මා තං <b>භෙදො අන්තරධාන</b>න්ති වුච්චති। <b>මච්චුමරණ</b>න්ති මච්චුමරණං, න ඛණිකමරණං। <b>කාලකිරියා</b>ති මරණකාලකිරියා। අයං සබ්බාපි සම්මුතිකථාව। <b>ඛන්ධානං භෙදො</b>ති අයං පන පරමත්ථකථා। එකවොකාරභවාදීසු එකචතුපඤ්චභෙදානං ඛන්ධානංයෙව භෙදො, න <pb P=3.799/> පුග්ගලස්ස, තස්මිං පන සති පුග්ගලො මතොති වොහාරමත්තං හොති।
bod:<b>කළෙවරස්ස නික්ඛෙපො</b>ති අත්තභාවස්ස නික්ඛෙපො। මරණං පත්තස්ස හි නිරත්ථංව කලිඞ්ගරං අත්තභාවො පතති, තස්මා තං කළෙවරස්ස නික්ඛෙපොති වුත්තං। ජීවිතින්ද්රියස්ස උපච්ඡෙදො පන සබ්බාකාරතො පරමත්ථතො මරණං। එතදෙව <pb M=2.388/> සම්මුතිමරණන්ති පි වුච්චති। ජීවිතින්ද්රියුපච්ඡෙදමෙව හි ගහෙත්වා ලොකියා “තිස්සො මතො, ඵුස්සො මතො”ති වදන්ති।
bod:391:<b>බ්යසනෙනා</b>ති ඤාතිබ්යසනාදීසු යෙන කෙනචි බ්යසනෙන। <b>දුක්ඛධම්මෙනා</b>ති වධබන්ධාදිනා දුක්ඛකාරණෙන। <b>ඵුට්ඨස්සා</b>ති අජ්ඣොත්ථටස්ස අභිභූතස්ස। <b>සොකො</b>ති යො ඤාතිබ්යසනාදීසු වා වධබන්ධනාදීසු වා අඤ්ඤතරස්මිං සති තෙන අභිභූතස්ස උප්පජ්ජති සොචනලක්ඛණො සොකො। <b>සොචිතත්ත</b>න්ති සොචිතභාවො। යස්මා පනෙස අබ්භන්තරෙ සොසෙන්තො පරිසොසෙන්තො උප්පජ්ජති, තස්මා <b>අන්තොසොකො අන්තොපරිසොකො</b>ති වුච්චති।
bod:392:“මය්හං ධීතා, මය්හං පුත්තො”ති එවං ආදිස්ස ආදිස්ස දෙවන්ති පරිදෙවන්ති එතෙනාති <b>ආදෙවො।</b> තං තං වණ්ණං පරිකිත්තෙත්වා දෙවන්ති එතෙනාති <b>පරිදෙවො।</b> තතො පරා ද්වෙ තස්සෙව භාවනිද්දෙසා।
bod:393:<b>කායික</b>න්ති කායපසාදවත්ථුකං। දුක්ඛමනට්ඨෙන <b>දුක්ඛං। අසාත</b>න්ති අමධුරං। <b>කායසම්ඵස්සජං දුක්ඛ</b>න්ති කායසම්ඵස්සතො ජාතං දුක්ඛං। <b>අසාතං වෙදයිත</b>න්ති අමධුරං වෙදයිතං।
bod:394:<b>චෙතසික</b>න්ති චිත්තසම්පයුත්තං। සෙසං දුක්ඛෙ වුත්තනයමෙව।
bod:395:<b>ආයාසො</b>ති සංසීදනවිසීදනාකාරප්පත්තො චිත්තකිලමථො। බලවතරං ආයාසො <b>උපායාසො।</b> තතො පරා ද්වෙ අත්තත්තනියාභාවදීපකා භාවනිද්දෙසා।
bod:398:<b>ජාතිධම්මාන</b>න්ති <pb V=2.350/> ජාතිසභාවානං। <b>ඉච්ඡා උප්පජ්ජතී</b>ති තණ්හා උප්පජ්ජති। <b>අහො වතා</b>ති පත්ථනා। <b>න ඛො පනෙතං ඉච්ඡායා</b>ති එවං ජාතියා අනාගමනං විනා මග්ගභාවනං න ඉච්ඡාය පත්තබ්බං। <b>ඉදම්පී</b>ති එතම්පි උපරි සෙසානි උපාදාය පිකාරො। <b>යම්පිච්ඡ</b>න්ති යෙනපි ධම්මෙන අලබ්භනෙය්යවත්ථුං ඉච්ඡන්තො න ලභති, තං අලබ්භනෙය්ය වත්ථුම්හි ඉච්ඡනං දුක්ඛං। එස නයො සබ්බත්ථ।
bod:399:ඛන්ධනිද්දෙසෙ <pb M=2.389/> රූපඤ්ච තං උපාදානක්ඛන්ධො චාති <b>රූපුපාදානක්ඛන්ධො</b> එවං සබ්බත්ථ।
sub:සමුදයසච්චනිද්දෙසවණ්ණනා
bod:400:<b>යායං තණ්හා</b>ති යා අයං තණ්හා। <b>පොනොබ්භවිකා</b>ති පුනබ්භවකරණං පුනොබ්භවො, පුනොබ්භවො සීලං අස්සාති <b>පොනොබ්භවිකා।</b> නන්දීරාගෙන සහ ගතාති <b>නන්දීරාගසහගතා।</b> නන්දීරාගෙන සද්ධිං අත්ථතො එකත්තමෙව ගතාති වුත්තං හොති। <b>තත්රතත්රාභිනන්දිනී</b>ති <pb P=3.800/> යත්ර යත්ර අත්තභාවො, තත්ර තත්ර අභිනන්දිනී। රූපාදීසු වා ආරම්මණෙසු තත්ර තත්ර අභිනන්දිනී, රූපාභිනන්දිනී සද්ද, ගන්ධ, රස, ඵොට්ඨබ්බ, ධම්මාභිනන්දිනීති අත්ථො। <b>සෙය්යථිද</b>න්ති නිපාතො। තස්ස සා කතමා චෙති අත්ථො। කාමෙ තණ්හා <b>කාමතණ්හා,</b> පඤ්චකාමගුණිකරාගස්සෙතං නාමං। භවෙ තණ්හා <b>භවතණ්හා,</b> භවපත්ථනාවසෙන උප්පන්නස්ස සස්සතදිට්ඨිසහගතස්ස රූපාරූපභවරාගස්ස ච ඣානනිකන්තියා චෙතං අධිවචනං। විභවෙ තණ්හා <b>විභවතණ්හා,</b> උච්ඡෙදදිට්ඨිසහගතරාගස්සෙතං අධිවචනං।
bod:ඉදානි තස්සා තණ්හාය වත්ථුං විත්ථාරතො දස්සෙතුං <b>සා ඛො පනෙසා</b>තිආදිමාහ। තත්ථ <b>උප්පජ්ජතී</b>ති ජායති। <b>නිවිසතී</b>ති පුනප්පුනං පවත්තිවසෙන පතිට්ඨහති। <b>යං ලොකෙ පියරූපං සාතරූප</b>න්ති යං ලොකස්මිං පියසභාවඤ්චෙව මධුරසභාවඤ්ච। <b>චක්ඛු ලොකෙ</b>තිආදීසු ලොකස්මිඤ්හි චක්ඛාදීසු මමත්තෙන අභිනිවිට්ඨා සත්තා සම්පත්තියං පතිට්ඨිතා අත්තනො චක්ඛුං ආදාසතලාදීසු නිමිත්තග්ගහණානුසාරෙන විප්පසන්නං පඤ්චපසාදං සුවණ්ණවිමානෙ උග්ඝාටිතමණිසීහපඤ්ජරං විය මඤ්ඤන්ති, සොතං රජතපනාළිකං විය, පාමඞ්ගසුත්තං විය ච මඤ්ඤන්ති, “තුඞ්ගනාසා”ති ලද්ධවොහාරං ඝානං වට්ටිත්වා ඨපිතහරිතාලවට්ටං විය මඤ්ඤන්ති, ජිව්හං රත්තකම්බලපටලං විය මුදුසිනිද්ධමධුරසදං මඤ්ඤන්ති, කායං සාලලට්ඨිං විය, සුවණ්ණතොරණං විය ච මඤ්ඤන්ති, මනං අඤ්ඤෙසං මනෙන අසදිසං උළාරං මඤ්ඤන්ති। රූපං සුවණ්ණකණිකාරපුප්ඵාදිවණ්ණං විය, සද්දං මත්තකරවීක කොකිලමන්දධමිතමණිවංසනිග්ඝොසං විය, අත්තනා පටිලද්ධානි චතුසමුට්ඨානිකගන්ධාරම්මණාදීනි <pb V=2.351/> “කස්සඤ්ඤස්ස එවරූපානි අත්ථී”ති මඤ්ඤන්ති। තෙසං එවං මඤ්ඤමානානං තානි චක්ඛාදීනි පියරූපානි චෙව සාතරූපානි ච හොන්ති। අථ නෙසං තත්ථ අනුප්පන්නා චෙව තණ්හා උප්පජ්ජති <pb M=2.390/>, උප්පන්නා ච තණ්හා පුනප්පුනං පවත්තිවසෙන නිවිසති। තස්මා භගවා “චක්ඛු ලොකෙ පියරූපං සාතරූපං, එත්ථෙසා තණ්හා උප්පජ්ජමානා උප්පජ්ජතී”තිආදිමාහ। තත්ථ <b>උප්පජ්ජමානා</b>ති යදා උප්පජ්ජමානා හොති, තදා එත්ථ උප්පජ්ජතීති අත්ථො। එස නයො සබ්බත්ථ।
sub:නිරොධසච්චනිද්දෙසවණ්ණනා
bod:401:<b>අසෙසවිරාගනිරොධො</b>තිආදීනි සබ්බානි නිබ්බානවෙවචනානෙව। නිබ්බානඤ්හි ආගම්ම තණ්හා අසෙසා විරජ්ජති නිරුජ්ඣති, තස්මා තං “තස්සායෙව තණ්හාය අසෙසවිරාගනිරොධො”ති වුච්චති। නිබ්බානඤ්ච ආගම්ම තණ්හා චජියති පටිනිස්සජ්ජියති විමුච්චති න <pb P=3.801/> අල්ලීයති, තස්මා නිබ්බානං “චාගො පටිනිස්සග්ගො මුත්ති අනාලයො”ති වුච්චති। එකමෙව හි නිබ්බානං, නාමානි පනස්ස සබ්බසඞ්ඛතානං නාමපටිපක්ඛවසෙන අනෙකානි හොන්ති। සෙය්යථිදං, අසෙසවිරාගො අසෙසනිරොධො චාගො පටිනිස්සග්ගො මුත්ති අනාලයො රාගක්ඛයො දොසක්ඛයො මොහක්ඛයො තණ්හක්ඛයො අනුප්පාදො අප්පවත්තං අනිමිත්තං අප්පණිහිතං අනායූහනං අප්පටිසන්ධි අනුපපත්ති අගති අජාතං අජරං අබ්යාධි අමතං අසොකං අපරිදෙවං අනුපායාසං අසංකිලිට්ඨන්ති।
bod:ඉදානි මග්ගෙන ඡින්නාය නිබ්බානං ආගම්ම අප්පවත්තිපත්තායපි ච තණ්හාය යෙසු වත්ථූසු තස්සා උප්පත්ති දස්සිතා, තත්ථෙව අභාවං දස්සෙතුං <b>සා ඛො පනෙසා</b>තිආදිමාහ। තත්ථ යථා පුරිසො ඛෙත්තෙ ජාතං තිත්තඅලාබුවල්ලිං දිස්වා අග්ගතො පට්ඨාය මූලං පරියෙසිත්වා ඡින්දෙය්ය, සා අනුපුබ්බෙන මිලායිත්වා අපඤ්ඤත්තිං ගච්ඡෙය්ය। තතො තස්මිං ඛෙත්තෙ තිත්තඅලාබු නිරුද්ධා පහීනාති වුච්චෙය්ය, එවමෙව ඛෙත්තෙ තිත්තඅලාබු විය චක්ඛාදීසු තණ්හා। සා අරියමග්ගෙන මූලච්ඡින්නා නිබ්බානං ආගම්ම අප්පවත්තිං ගච්ඡති। එවං ගතා පන තෙසු වත්ථූසු ඛෙත්තෙ තිත්තඅලාබු විය න පඤ්ඤායති।
bod:යථා ච අටවිතො චොරෙ ආනෙත්වා නගරස්ස දක්ඛිණද්වාරෙ ඝාතෙය්යුං, තතො අටවියං චොරා මතාති වා මාරිතාති වා වුච්චෙය්යුං, එවං අටවියං චොරා විය චක්ඛාදීසු තණ්හා। සා දක්ඛිණද්වාරෙ චොරා විය නිබ්බානං ආගම්ම නිරුද්ධත්තා නිබ්බානෙ නිරුද්ධා। එවං නිරුද්ධා පනෙතෙසු <pb V=2.352/> වත්ථූසු අටවියං චොරා විය න පඤ්ඤායති, තෙනස්සා තත්ථෙව නිරොධං දස්සෙන්තො <pb M=2.391/> “චක්ඛු ලොකෙ පියරූපං සාතරූපං, එත්ථෙසා තණ්හා පහීයමානා පහීයති, එත්ථ නිරුජ්ඣමානා නිරුජ්ඣතී”තිආදිමාහ।
sub:මග්ගසච්චනිද්දෙසවණ්ණනා
bod:402:<b>අයමෙවා</b>ති අඤ්ඤමග්ගපටික්ඛෙපනත්ථං නියමනං। <b>අරියො</b>ති තං තං මග්ගවජ්ඣෙහි කිලෙසෙහි ආරකත්තා අරියභාවකරත්තා ච අරියො। <b>දුක්ඛෙ ඤාණ</b>න්තිආදිනා චතුසච්චකම්මට්ඨානං දස්සිතං। තත්ථ පුරිමානි ද්වෙ සච්චානි වට්ටං, පච්ඡිමානි විවට්ටං। තෙසු භික්ඛුනො වට්ටෙ කම්මට්ඨානාභිනිවෙසො හොති, විවට්ටෙ නත්ථි අභිනිවෙසො। පුරිමානි හි ද්වෙ සච්චානි “පඤ්චක්ඛන්ධා දුක්ඛං, තණ්හා සමුදයො”ති එවං සඞ්ඛෙපෙන ච “කතමෙ පඤ්චක්ඛන්ධා, රූපක්ඛන්ධො”තිආදිනා නයෙන විත්ථාරෙන ච ආචරියස්ස සන්තිකෙ උග්ගණ්හිත්වා වාචාය පුනප්පුනං පරිවත්තෙන්තො යොගාවචරො කම්මං කරොති। ඉතරෙසු පන ද්වීසු සච්චෙසු නිරොධසච්චං ඉට්ඨං කන්තං මනාපං, මග්ගසච්චං ඉට්ඨං කන්තං මනාපන්ති එවං සවනෙන කම්මං <pb P=3.802/> කරොති। සො එවං කරොන්තො චත්තාරි සච්චානි එකපටිවෙධෙනෙව පටිවිජ්ඣති එකාභිසමයෙන අභිසමෙති। දුක්ඛං පරිඤ්ඤාපටිවෙධෙන පටිවිජ්ඣති, සමුදයං පහානපටිවෙධෙන, නිරොධං සච්ඡිකිරියාපටිවෙධෙන, මග්ගං භාවනාපටිවෙධෙන පටිවිජ්ඣති। දුක්ඛං පරිඤ්ඤාභිසමයෙන…පෙ॰… මග්ගං භාවනාභිසමයෙන අභිසමෙති। එවමස්ස පුබ්බභාගෙ ද්වීසු සච්චෙසු උග්ගහපරිපුච්ඡාසවනධාරණසම්මසනපටිවෙධො හොති, ද්වීසු පන සවනපටිවෙධොයෙව। අපරභාගෙ තීසු කිච්චතො පටිවෙධො හොති, නිරොධෙ ආරම්මණපටිවෙධො। පච්චවෙක්ඛණා පන පත්තසච්චස්ස හොති। අයඤ්ච ආදිකම්මිකො, තස්මා සා ඉධ න වුත්තා।
bod:ඉමස්ස ච භික්ඛුනො පුබ්බෙ පරිග්ගහතො “දුක්ඛං පරිජානාමි, සමුදයං පජහාමි, නිරොධං සච්ඡිකරොමි, මග්ගං භාවෙමී”ති ආභොගසමන්නාහාරමනසිකාරපච්චවෙක්ඛණා නත්ථි, පරිග්ගහතො පට්ඨාය හොති। අපරභාගෙ පන දුක්ඛං පරිඤ්ඤාතමෙව…පෙ॰… මග්ගො භාවිතොව හොති। තත්ථ ද්වෙ සච්චානි දුද්දසත්තා ගම්භීරානි, ද්වෙ ගම්භීරත්තා දුද්දසානි। දුක්ඛසච්චඤ්හි උප්පත්තිතො පාකටං, ඛාණුකණ්ටකපහාරාදීසු “අහො දුක්ඛ”න්ති වත්තබ්බතම්පි ආපජ්ජති। සමුදයම්පි ඛාදිතුකාමතාභුඤ්ජිතුකාමතාදිවසෙන උප්පත්තිතො පාකටං। ලක්ඛණපටිවෙධතො පන උභයම්පි ගම්භීරං। ඉති තානි දුද්දසත්තා ගම්භීරානි। ඉතරෙසං පන ද්වින්නං දස්සනත්ථාය පයොගො භවග්ගගහණත්ථං හත්ථප්පසාරණං <pb M=2.392/> විය අවීචිඵුසනත්ථං පාදප්පසාරණං විය සතධා භින්නස්ස වාලස්ස කොටියා <pb V=2.353/> කොටිපාදනං විය ච හොති। ඉති තානි ගම්භීරත්තා දුද්දසානි। එවං දුද්දසත්තා ගම්භීරෙසු ගම්භීරත්තා ච දුද්දසෙසු චතූසු සච්චෙසු උග්ගහාදිවසෙන පුබ්බභාගඤාණුප්පත්තිං සන්ධාය ඉදං <b>දුක්ඛෙ ඤාණ</b>න්තිආදි වුත්තං। පටිවෙධක්ඛණෙ පන එකමෙව තං ඤාණං හොති।
bod:නෙක්ඛම්මසඞ්කප්පාදයො කාමබ්යාපාදවිහිංසාවිරමණසඤ්ඤානං නානත්තා පුබ්බභාගෙ නානා, මග්ගක්ඛණෙ පන ඉමෙසු තීසු ඨානෙසු උප්පන්නස්ස අකුසලසඞ්කප්පස්ස පදපච්ඡෙදතො අනුප්පත්තිසාධනවසෙන මග්ගඞ්ගං පූරයමානො එකොව කුසලසඞ්කප්පො උප්පජ්ජති। අයං <b>සම්මාසඞ්කප්පො</b> නාම।
bod:මුසාවාදාවෙරමණිආදයොපි මුසාවාදාදීහි විරමණසඤ්ඤානං නානත්තා පුබ්බභාගෙ නානා, මග්ගක්ඛණෙ පන ඉමෙසු චතූසු ඨානෙසු උප්පන්නාය අකුසලදුස්සීල්යචෙතනාය පදපච්ඡෙදතො අනුප්පත්තිසාධනවසෙන මග්ගඞ්ගං පූරයමානා එකාව කුසලවෙරමණී උප්පජ්ජති। අයං <b>සම්මාවාචා</b> නාම <pb P=3.803/>।
bod:පාණාතිපාතාවෙරමණිආදයොපි පාණාතිපාතාදීහි විරමණසඤ්ඤානං නානත්තා පුබ්බභාගෙ නානා, මග්ගක්ඛණෙ පන ඉමෙසු තීසු ඨානෙසු උප්පන්නාය අකුසලදුස්සීල්යචෙතනාය අකිරියතො පදපච්ඡෙදතො අනුප්පත්තිසාධනවසෙන මග්ගඞ්ගං පූරයමානා එකාව කුසලවෙරමණී උප්පජ්ජති, අයං <b>සම්මාකම්මන්තො</b> නාම।
bod:<b>මිච්ඡාආජීව</b>න්ති ඛාදනීයභොජනීයාදීනං අත්ථාය පවත්තිතං කායවචීදුච්චරිතං। <b>පහායා</b>ති වජ්ජෙත්වා। <b>සම්මාආජීවෙනා</b>ති බුද්ධපසත්ථෙන ආජීවෙන। <b>ජීවිතං කප්පෙතී</b>ති ජීවිතප්පවත්තිං පවත්තෙති। සම්මාආජීවොපි කුහනාදීහි විරමණසඤ්ඤානං නානත්තා පුබ්බභාගෙ නානා, මග්ගක්ඛණෙ පන ඉමෙසුයෙව සත්තසු ඨානෙසු උප්පන්නාය මිච්ඡාජීවදුස්සීල්යචෙතනාය පදපච්ඡෙදතො අනුප්පත්තිසාධනවසෙන මග්ගඞ්ගං පූරයමානා එකාව කුසලවෙරමණී උප්පජ්ජති, අයං <b>සම්මාආජීවො</b> නාම।
bod:<b>අනුප්පන්නාන</b>න්ති එකස්මිං වා භවෙ තථාරූපෙ වා ආරම්මණෙ අත්තනො න උප්පන්නානං। පරස්ස පන උප්පජ්ජමානෙ දිස්වා “අහො වත මෙ එවරූපා පාපකා අකුසලධම්මා න උප්පජ්ජෙය්යු”න්ති එවං අනුප්පන්නානං පාපකානං අකුසලානං <pb M=2.393/> ධම්මානං අනුප්පාදාය। <b>ඡන්දං ජනෙතී</b>ති තෙසං අනුප්පාදකපටිපත්තිසාධකං වීරියඡන්දං ජනෙති। <b>වායමතී</b>ති වායාමං කරොති। <b>වීරියං ආරභතී</b>ති <pb V=2.354/> වීරියං පවත්තෙති। <b>චිත්තං පග්ගණ්හාතී</b>ති වීරියෙන චිත්තං පග්ගහිතං කරොති। <b>පදහතී</b>ති කාමං තචො ච න්හාරු ච අට්ඨි ච අවසිස්සතූති පදහනං පවත්තෙති।
bod:<b>උප්පන්නාන</b>න්ති සමුදාචාරවසෙන අත්තනො උප්පන්නපුබ්බානං। ඉදානි තාදිසෙ න උප්පාදෙස්සාමීති තෙසං පහානාය ඡන්දං ජනෙති। <b>අනුප්පන්නානං කුසලාන</b>න්ති අප්පටිලද්ධානං පඨමජ්ඣානාදීනං। <b>උප්පන්නාන</b>න්ති තෙසංයෙව පටිලද්ධානං। <b>ඨිතියා</b>ති පුනප්පුනං උප්පත්තිපබන්ධවසෙන ඨිතත්ථං। <b>අසම්මොසායා</b>ති අවිනාසනත්ථං। <b>භිය්යොභාවායා</b>ති උපරිභාවාය। <b>වෙපුල්ලායා</b>ති විපුලභාවාය। <b>භාවනාය පාරිපූරියා</b>ති භාවනාය පරිපූරණත්ථං। අයම්පි සම්මාවායාමො අනුප්පන්නානං අකුසලානං අනුප්පාදනාදිචිත්තානං නානත්තා පුබ්බභාගෙ නානා, මග්ගක්ඛණෙ පන ඉමෙසුයෙව චතූසු ඨානෙසු කිච්චසාධනවසෙන මග්ගඞ්ගං පූරයමානං එකමෙව කුසලවීරියං උප්පජ්ජති। අයං <b>සම්මාවායාමො</b> නාම।
bod:සම්මාසතිපි කායාදිපරිග්ගාහකචිත්තානං නානත්තා පුබ්බභාගෙ නානා, මග්ගක්ඛණෙ පන චතූසු ඨානෙසු කිච්චසාධනවසෙන මග්ගඞ්ගං පූරයමානා එකාව සති උප්පජ්ජති। අයං <b>සම්මාසති</b> නාම।
bod:ඣානානි පුබ්බභාගෙපි මග්ගක්ඛණෙපි <pb P=3.804/> නානා, පුබ්බභාගෙ සමාපත්තිවසෙන නානා, මග්ගක්ඛණෙ නානාමග්ගවසෙන। එකස්ස හි පඨමමග්ගො පඨමජ්ඣානිකො හොති, දුතියමග්ගාදයොපි පඨමජ්ඣානිකා වා දුතියජ්ඣානාදීසු අඤ්ඤතරඣානිකා වා। එකස්සපි පඨමමග්ගො දුතියාදීනං අඤ්ඤතරඣානිකො හොති, දුතියාදයොපි දුතියාදීනං අඤ්ඤතරජ්ඣානිකා වා පඨමජ්ඣානිකා වා। එවං චත්තාරොපි මග්ගා ඣානවසෙන සදිසා වා අසදිසා වා එකච්චසදිසා වා හොන්ති। අයං පනස්ස විසෙසො පාදකජ්ඣානනියමෙන හොති।
bod:පාදකජ්ඣානනියමෙන තාව පඨමජ්ඣානලාභිනො පඨමජ්ඣානා වුට්ඨාය විපස්සන්තස්ස උප්පන්නො මග්ගො පඨමජ්ඣානිකො හොති। මග්ගඞ්ගබොජ්ඣඞ්ගානි පනෙත්ථ පරිපුණ්ණානෙව හොන්ති। දුතියජ්ඣානතො වුට්ඨාය විපස්සන්තස්ස උප්පන්නො දුතියජ්ඣානිකො හොති। මග්ගඞ්ගානි පනෙත්ථ සත්ත හොන්ති। තතියජ්ඣානතො වුට්ඨාය විපස්සන්තස්ස උප්පන්නො තතියජ්ඣානිකො। මග්ගඞ්ගානි පනෙත්ථ සත්ත <pb M=2.394/>, බොජ්ඣඞ්ගානි ඡ හොන්ති। එස නයො චතුත්ථජ්ඣානතො වුට්ඨාය යාව නෙවසඤ්ඤානාසඤ්ඤායතනං।
bod:ආරුප්පෙ <pb V=2.355/> චතුක්කපඤ්චකජ්ඣානං උප්පජ්ජති, තඤ්ච ලොකුත්තරං, නො ලොකියන්ති වුත්තං, එත්ථ කථන්ති? එත්ථාපි පඨමජ්ඣානාදීසු යතො වුට්ඨාය සොතාපත්තිමග්ගං පටිලභිත්වා අරූපසමාපත්තිං භාවෙත්වා සො ආරුප්පෙ උප්පන්නො, තං ඣානිකාවස්ස තත්ථ තයො මග්ගා උප්පජ්ජන්ති। එවං පාදකජ්ඣානමෙව නියමෙති।
bod:කෙචි පන ථෙරා “විපස්සනාය ආරම්මණභූතා ඛන්ධා නියමෙන්තී”ති වදන්ති। කෙචි “පුග්ගලජ්ඣාසයො නියමෙතී”ති වදන්ති। කෙචි “වුට්ඨානගාමිනිවිපස්සනා නියමෙතී”ති වදන්ති। තෙසං වාදවිනිච්ඡයො විසුද්ධිමග්ගෙ වුට්ඨානගාමිනිවිපස්සනාධිකාරෙ වුත්තනයෙනෙව වෙදිතබ්බො।
bod:<b>අයං වුච්චති, භික්ඛවෙ, සම්මාසමාධී</b>ති අයං පුබ්බභාගෙ ලොකියො අපරභාගෙ ලොකුත්තරො සම්මාසමාධීති වුච්චති।
bod:<b>ඉති අජ්ඣත්තං වා</b>ති එවං අත්තනො වා චත්තාරි සච්චානි පරිග්ගණ්හිත්වා, පරස්ස වා, කාලෙන වා අත්තනො, කාලෙන වා පරස්ස චත්තාරි සච්චානි පරිග්ගණ්හිත්වා ධම්මෙසු ධම්මානුපස්සී විහරති। සමුදයවයා පනෙත්ථ චතුන්නං සච්චානං යථාසම්භාවතො උප්පත්තිනිවත්තිවසෙන වෙදිතබ්බා। ඉතො පරං වුත්තනයමෙව। කෙවලඤ්හි ඉධ චතුසච්චපරිග්ගාහිකා සති දුක්ඛසච්චන්ති එවං <pb P=3.805/> යොජනං කත්වා සච්චපරිග්ගාහකස්ස භික්ඛුනො නිය්යානමුඛං වෙදිතබ්බං, සෙසං තාදිසමෙවාති।
cen:චතුසච්චපබ්බං නිට්ඨිතං।
bod:404:එත්තාවතා ආනාපානපබ්බං චතුඉරියාපථපබ්බං චතුසම්පජඤ්ඤපබ්බං ද්වත්තිංසාකාරං චතුධාතුවවත්ථානං නවසිවථිකා වෙදනානුපස්සනා චිත්තානුපස්සනා නීවරණපරිග්ගහො ඛන්ධපරිග්ගහො ආයතනපරිග්ගහො බොජ්ඣඞ්ගපරිග්ගහො සච්චපරිග්ගහොති එකවීසති කම්මට්ඨානානි। තෙසු ආනාපානං ද්වත්තිංසාකාරං නවසිවථිකාති එකාදස අප්පනාකම්මට්ඨානානි හොන්ති। දීඝභාණකමහාසීවත්ථෙරො පන “නවසිවථිකා ආදීනවානුපස්සනාවසෙන වුත්තා”ති ආහ। තස්මා තස්ස මතෙන ද්වෙයෙව අප්පනාකම්මට්ඨානානි, සෙසානි උපචාරකම්මට්ඨානානි। කිං පනෙතෙසු සබ්බෙසු අභිනිවෙසො <pb M=2.395/> ජායතීති? න ජායති। ඉරියාපථසම්පජඤ්ඤනීවරණබොජ්ඣඞ්ගෙසු හි අභිනිවෙසො න ජායති, සෙසෙසු ජායතීති। <b>මහාසීවත්ථෙරො</b> පනාහ “එතෙසුපි අභිනිවෙසො ජායති। අයඤ්හි ‘අත්ථි නු ඛො මෙ චත්තාරො ඉරියාපථා උදාහු නත්ථි, අත්ථි නු ඛො මෙ චතුසම්පජඤ්ඤං උදාහු <pb V=2.356/> නත්ථි, අත්ථි නු ඛො මෙ පඤ්චනීවරණා උදාහු නත්ථි, අත්ථි නු ඛො මෙ සත්තබොජ්ඣඞ්ගා උදාහු නත්ථී’ති එවං පරිග්ගණ්හාති। තස්මා සබ්බත්ථ අභිනිවෙසො ජායතී”ති।
bod:<b>යො හි කොචි, භික්ඛවෙ</b>ති යො හි කොචි, භික්ඛවෙ, භික්ඛු වා භික්ඛුනී වා උපාසකො වා උපාසිකා වා। <b>එවං භාවෙය්යා</b>තිආදිතො පට්ඨාය වුත්තෙන භාවනානුක්කමෙන භාවෙය්ය। <b>පාටිකඞ්ඛ</b>න්ති පටිකඞ්ඛිතබ්බං ඉච්ඡිතබ්බං අවස්සංභාවීති අත්ථො। <b>අඤ්ඤා</b>ති අරහත්තං। <b>සති වා උපාදිසෙසෙ</b>ති උපාදානසෙසෙ වා සති අපරික්ඛීණෙ। <b>අනාගාමිතා</b>ති අනාගාමිභාවො।
bod:එවං සත්තන්නං වස්සානං වසෙන සාසනස්ස නිය්යානිකභාවං දස්සෙත්වා පුන තතො අප්පතරෙපි කාලෙ දස්සෙන්තො <b>තිට්ඨන්තු, භික්ඛවෙ</b>තිආදිමාහ। සබ්බම්පි චෙතං මජ්ඣිමස්ස වෙනෙය්යපුග්ගලස්ස වසෙන වුත්තං, තික්ඛපඤ්ඤං පන සන්ධාය “පාතොව අනුසිට්ඨො සායං විසෙසං අධිගමිස්සති, සායං <pb P=3.806/> අනුසිට්ඨො පාතො විසෙසං අධිගමිස්සතී”ති වුත්තං। ඉති භගවා “එවං නිය්යානිකං, භික්ඛවෙ, මම සාසන”න්ති දස්සෙත්වා එකවීසතියාපි ඨානෙසු අරහත්තනිකූටෙන දෙසිතං දෙසනං නිය්යාතෙන්තො “එකායනො අයං, භික්ඛවෙ, මග්ගො…පෙ॰… ඉති යං තං වුත්තං, ඉදමෙතං පටිච්ච වුත්ත”න්ති ආහ। සෙසං උත්තානත්ථමෙවාති। දෙසනාපරියොසානෙ පන තිංස භික්ඛුසහස්සානි අරහත්තෙ පතිට්ඨහිංසූති।
cen:ඉති සුමඞ්ගලවිලාසිනියා දීඝනිකායට්ඨකථායං
cen:මහාසතිපට්ඨානසුත්තවණ්ණනා නිට්ඨිතා।
