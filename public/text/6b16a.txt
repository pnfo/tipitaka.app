cha:17:ඛුද්දකවත්ථුවිභඞ්ගො
tit:1:එකකනිද්දෙසවණ්ණනා
bod:843-4:<b>අත්ථිපටිච්චං</b> <pb M=.215/> <pb V=.214/> <b>නාමා</b>ති අත්ථිතා පටිච්චත්ථො නාම, අසතිපි සහජාතපුරෙජාතාදිභාවෙ යස්මිං සති යං හොති, සො තස්ස පච්චයොති කත්වා යථා තථා අත්ථිතාමත්තං ඉධ පටිච්චත්ථොති අත්ථො। තං පන පටිච්චත්ථං බ්යතිරෙකමුඛෙන පාකටතරං කාතුං <b>“යථා”</b>තිආදිමාහ। තත්ථ <b>නිස්සයාදිපච්චයභාවෙන පටිච්චාති වුත්ත</b>න්ති නිස්සයාදිපච්චයභාවතො පච්චයභූතං චක්ඛාදි “පටිච්චා”ති වුත්තං। <b>එකිස්සා සෙණියා</b>ති අට්ඨාරසසු සෙණීසු මයං අමුකාය සෙණියා ජාතාම්හ, න අඤ්ඤෙ විය අප්පඤ්ඤාතාති එවමෙත්ථ අත්ථං වදන්ති।
bod:<b>පුරතො කරණං</b> පමුඛභාවකරණං। <b>නිධානරාසී</b>ති නිදහිත්වා ඨපිතධනනිචයො। <b>යසො</b>ති ඉස්සරියං। තං පන යෙසු වත්තති, තෙසු පට්ඨාපකආණාකරණෙහි පාකටො හොතීති <b>“පට්ඨාපකමදො, ආණාකරණමදො”</b>ති ච වුත්තං।
bod:845:<b>වත්ථුනා</b>ති ජාතිආදිපවත්තිහෙතුනා।
bod:846:<b>පතිට්ඨාභාවො</b>ති කුසලකම්මෙසු පතිට්ඨානාභාවො, සො පන යස්මා කුසලකිරියාය ඨානං න හොති, තස්මා <b>“කුසලකරණෙ අට්ඨාන”</b>න්ති ආහ। පමාදසඞ්ඛාතස්ස අත්ථස්ස එවමාදිකො පරියායොති යොජනා। <b>ආදි</b>-සද්දෙන “වචීදුච්චරිතෙ, මනොදුච්චරිතෙ චිත්තස්ස වොස්සග්ගො, මක්ඛො, පළාසො”ති ච එවමාදිකස්ස සඞ්ගහො දට්ඨබ්බො। “පමාදො පමජ්ජනාදී”තිආදිකො <b>තදත්ථප්පකාසකො,</b> “චිත්තස්ස වොස්සග්ගො වොස්සග්ගානුප්පාදන”න්තිආදිකො <b>තප්පරියායප්පකාසකො</b> බ්යඤ්ජනපරියායො <pb V=.215/> ච අපරියන්තොති සම්බන්ධො। <b>“චත්තාරො ඛන්ධෙ දස්සෙතී”</b>ති ඉමිනා සතිවොස්සග්ගාකාරප්පවත්තා චත්තාරො අකුසලක්ඛන්ධා පමාදොති වදති।
bod:847:අනිවාතවුත්තිතාය හෙතුභූතො චිත්තසම්පග්ගහො <b>මානවිසෙසො</b>।
bod:848:උත්තරභාවො උත්තරියං, කරණෙන උත්තරියං <b>කරණුත්තරියං,</b> සාරම්භෙන පරස්ස කිරියතො උත්තරිකිරියා।
bod:849:<b>නෙරුත්තිකවිධානෙනා</b>ති <pb M=.216/> ඉ-කාරච්ච-කාරානඤ්ච ර-කාරතාපාදනෙන।
bod:<b>අත්තහිතං අත්තා</b>ති උත්තරපදලොපෙන නිද්දෙසමාහ යථා “රූපභවො රූපං, භීමසෙනො භීමො”ති ච। <b>ආදින්නො, පත්තො</b> වා අත්ථො <b>අත්තා</b>ති නිරුත්තිනයෙන පදසිද්ධි වෙදිතබ්බා।
bod:<b>මුද්දිතස්සා</b>ති අඞ්කිතස්ස।
bod:850:<b>ජානන්තස්සෙව</b> මහාජනස්ස। <b>උපාදානාදිපච්චයෙ</b>ති ඉන්ධනුදකචීවරාදිකෙ පාරිපූරිහෙතුකෙ।
bod:851:<b>ගණ්ඨිකා</b> සයං ගණ්ඨිකරණතො। පතිරූපවචනතො, අඤ්ඤෙසං ගණ්ඨිභෙදතො ච <b>ගණ්ඨිභූතා</b>।
bod:852:අභෙජ්ජන්තරතාය <b>සමාසෙවිතතාය</b> සුට්ඨු ආසෙවිතතාය।
bod:853:චිරකාලපරිභාවිතත්තෙන <b>තෙමනකරණං</b> අල්ලභාවකරණං, ලොභවසෙන අවස්සවනන්ති අත්ථො।
bod:එවං සන්තෙ කථං ඛීයනන්ති නිද්දෙසොති ආහ <b>“ඛීයනන්ති චා”</b>තිආදි।
bod:854:<b>චීවරමණ්ඩනාදීන</b>න්ති <pb V=.216/> චීවරමණ්ඩනා පත්තමණ්ඩනා සෙනාසනමණ්ඩනාති ඉමෙසං। ඉදානි තං විසෙසනභාවං යොජෙත්වා දස්සෙතුං <b>“චීවරෙන හී”</b>තිආදි වුත්තං।
bod:855:සභාගරහිතො, සභාගපටිපක්ඛො වා <b>අසභාගො,</b> අනනුකූලානං පටික්කූලතා වා। තෙනාහ <b>“මානථද්ධතා, විරොධො වා”</b>ති।
bod:856:<b>සඞ්කම්පනා</b> උක්කණ්ඨනාවසෙන අනවට්ඨානං, අනවධානං වා। <b>තස්ස තස්ස</b> ආරම්මණස්ස <b>තණ්හායනා</b>।
bod:857:<b>කායස්සා</b>ති නාමකායස්ස। තස්මිඤ්හි අවිප්ඵාරිකෙ රූපකායොපි අවිප්ඵාරිකො හොති।
bod:860:<b>රාගාදීන</b>න්ති <pb M=.217/> රාගමොහඅහිරිකානොත්තප්පවිචිකිච්ඡාදීනං।
bod:861:තිවිධම්පි කුහනවත්ථුං දස්සෙතුන්ති සම්බන්ධො। <b>තත්ථා</b>ති මහානිද්දෙසෙ। “තත්ථ කතමා කුහනා ලාභසක්කාරසිලොකසන්නිස්සිතස්සා”තිආදිනා (විභ॰ 861) ඉධ ඛුද්දකවිභඞ්ගෙ ආගතං දෙසනානයං නිස්සාය මහානිද්දෙසදෙසනා පවත්තාති ආහ <b>“නිස්සයභූතාය ඉමාය පාළියා”</b>ති।
bod:<b>අන්තරහිතානී</b>ති අන්තවිකලානි ඡින්දන්තානි।
bod:ලාභසක්කාරසිලොකහෙතු සම්භාවනාධිප්පායෙන සංයතාකාරදස්සනං කොහඤ්ඤන්ති ආහ <b>“පාපිච්ඡතාය නිරත්ථකකායවචීවිප්ඵන්දනිග්ගහණං කොරජ”</b>න්ති। යො සංවෙගබහුලො කුක්කුච්චකො පුබ්බෙනාපරං අත්තනොපි කිරියං පරිසඞ්කන්තො පච්චවෙක්ඛමානො තිට්ඨති, තාදිසං විය අත්තානං දස්සෙන්තො <b>“අතිපරිසඞ්කිතො”</b>ති වුත්තො।
bod:864:පසංසාමුඛෙන නින්දනන්ති පසංසාවත්ථුතො ඛිපනං <b>බහි ඡඩ්ඩනං</b> යථා “අදායකං අහො දානපතී”ති।
bod:865:<b>ගවෙසනකම්ම</b>න්ති <pb V=.217/> අප්පකෙන ලාභෙන මහන්තස්ස පරියෙසනකබ්යාපාරො।
bod:866:පොක්ඛරං වුච්චති සුන්දරං, වණ්ණස්ස සුන්දරභාවො වණ්ණපාරිපූරී හොතීති ආහ <b>“වණ්ණපාරිපූරී වා වණ්ණපොක්ඛරතා”</b>ති।
bod:879:<b>සෙය්යමානාදිනිද්දෙසෙසූ</b>ති “තත්ථ කතමො සෙය්යස්ස ‘සෙය්යොහමස්මී’ති මානො”තිආදිනා (විභ॰ 869) නිද්දිට්ඨෙසු නවසු මානනිද්දෙසෙසු। <b>“සෙය්යාදිපුග්ගලො”</b>ති ඉදං තත්ථ පාළියං සෙය්යාදීනං නවන්නං පුග්ගලානං ආමට්ඨත්තා වුත්තං। ඉධ පන පුග්ගලාමසනෙ සති සෙය්යපුග්ගලො ච ආමසිතබ්බො සියා। තෙනෙවාහ <b>“සෙය්යමානභාවෙපී”</b>ති। <b>සෙය්යමානභාවෙපී</b>ති <b>පි</b>-සද්දො ආකඩ්ඪකො අසෙය්යමානනිද්දෙසෙපි පුග්ගලාමසනස්ස කතත්තා। <b>යස්ස කස්සචී</b>ති සෙය්යාදීසු යස්ස කස්සචි පුග්ගලස්ස।
bod:880:<b>පුරිමමානස්සා</b>ති <pb M=.218/> පුබ්බෙ පවත්තස්ස සදිසමානස්ස, හීනමානස්ස වා, සදිසමානවසෙනෙව පන පාළි ආගතා।
bod:881:“මිගානං කොත්ථුකො අන්තො, පක්ඛීනං පන වායසො”ති (ජා॰ 1.3.135) වචනතො ආහ <b>“පක්ඛිජාතීසු වායසො අන්තො ලාමකො”</b>ති।
bod:882:<b>විරාග</b>න්ති අරහත්තං।
bod:883:<b>මානසම්පයුත්තච්ඡන්දො</b> තණ්හාඡන්දො। <b>මානසභාවං අනුගතො</b> සෙය්යාදිතො සම්පග්ගණ්හනවසෙන පවත්තො මානසම්පයුත්තකත්තුකම්යතාඡන්දො <b>වා මානච්ඡන්දො</b>।
bod:884:<b>තත්ථා</b>ති තස්මිං විලම්බනෙ නිප්ඵාදෙතබ්බෙ। <b>යුත්තං</b> අනුච්ඡවිකං। <b>මුත්තං</b> විස්සට්ඨං। <b>සිලිට්ඨං</b> සහිතං, අත්ථද්වයවිභාවකං වා।
bod:888:<b>අනුද්දයස්සෙවා</b>ති මෙත්තායන්තස්ස විය අනුකම්පන්තස්ස විය විකප්පනාති ආහ <b>“සහනන්දිතාදිකස්සා”</b>ති, මෙත්තාදිපතිරූපෙන පවත්තගෙහසිතසිනෙහස්සාති අත්ථො। තෙනාහ <b>“තාදිසො</b> <pb V=.218/> <b>රාගො”</b>ති। <b>අත්ථො යුජ්ජතී</b>ති එවම්පි “තත්ථා”ති පාළිපදස්ස අත්ථො යුජ්ජති। පරානුද්දයතාහෙතුකො හි පරානුද්දයතාසහිතො සො විතක්කොති।
bod:890:කාමගුණපාරිපූරියා යෙභුය්යෙන ලොකො සම්භාවෙතීති ආහ <b>“අනවඤ්ඤත්තත්ථමෙව කාමගුණෙ ච පත්ථෙතී”</b>ති।
cen:එකකනිද්දෙසවණ්ණනා නිට්ඨිතා।
tit:2:දුකනිද්දෙසවණ්ණනා
bod:891:<b>බන්ධතී</b>ති කුජ්ඣනාකාරං බන්ධති ඝටෙති। උපනාහො හි ආඝාතවත්ථුනා චිත්තං බන්ධන්තො විය හොති, යතො අඤ්ඤථා පවත්තිත්වාපි අවිදිතෙ උපනාහෙ ආඝාතවත්ථුසන්නිස්සිතොව හොති।
bod:892:<b>දන්තෙහි</b> <pb M=.219/> <b>ඡින්දිත්වා</b>ති දන්තෙහි ඡින්දිත්වා විය එකදෙසං අපනෙත්වා එකදෙසං ගහෙත්වාති අධිප්පායො।
bod:894:<b>අච්චයං කත්වා</b>ති වීතික්කමං කත්වා। <b>පටිච්ඡාදනෙ</b>ති අත්තනා කතස්ස අච්චයස්ස පටිච්ඡාදනෙ। වොච්ඡින්දනං වීතික්කමකිරියාය අප්පටිජානවසෙන උපච්ඡින්දනං, වොච්ඡින්දනෙන ඡාදනා <b>වොච්ඡින්දනඡාදනා</b>।
bod:අසම්මාභාසනෙ සඨ-සද්දො ලොකෙ නිරුළ්හොති ආහ <b>“යො න සම්මා භාසති, සො සඨො”</b>ති। සඨස්ස යක්ඛසූකරසදිසතං දස්සෙන්තො <b>“කුච්ඡි වා පිඨි වා ජානිතුං න සක්කා”</b>ති ආහ, ඉන්දජාලසදිසො වා එසො දට්ඨබ්බො।
bod:යො සබ්බථා විපන්නජ්ඣාසයොපි සමානො කායවචීභෙදමත්තෙන අත්තානං සම්පන්නං විය දස්සෙත්වා <pb V=.219/> ලොකං වඤ්චෙන්තො අඤ්ඤථා සන්තං අඤ්ඤථා පවෙදෙති। තෙනාහ <b>“තෙනෙතං සාඨෙය්යං මායාතො බලවතරා වඤ්චනාති දට්ඨබ්බ”</b>න්ති। සන්තදොසපටිච්ඡාදනමෙව හි මායා। <b>තෙනෙවා</b>ති බලවතරවඤ්චනාභාවෙනෙව। දළ්හකෙරාටියඤ්හි <b>“පරික්ඛතතා”</b>ති වුත්තං।
bod:908:<b>අභාවෙපී</b>ති <b>පි</b>-සද්දෙන “කො පන වාදො භාවෙ”ති දස්සෙති। යදිපි හි පුථුජ්ජනානං, එකච්චානඤ්ච සෙක්ඛානං යථාරහං අත්තාභිනිවෙසාදීහි කතූපකාරං රූපරාගාදිසංයොජනකිච්චං සාධෙති, එකච්චානං පන විනා එව තෙහීති කස්සචිපි කිලෙසස්ස අවික්ඛම්භිතත්තා කථඤ්චිපි අවිමුත්තො කාමභවො අජ්ඣත්තග්ගහණස්ස විසෙසපච්චයොති “අජ්ඣත්ත”න්ති වුච්චති, තදභාවතො “බහිද්ධා”ති ලද්ධවොහාරෙ රූපාරූපභවෙ කෙවලම්පි සංයොජනකිච්චං සාධෙන්තං පවත්තතීති, තතො එව රූපාරූපාවචරසත්තානං බහිද්ධාසංයොජනභාවහෙතජාතන්ති ච “බහිද්ධාසංයොජන”න්ති වුච්චතීති ඉමමත්ථමාහ <b>“සක්කායදිට්ඨාදීනං…පෙ॰… යොජනං නාමා”</b>ති।
cen:දුකනිද්දෙසවණ්ණනා නිට්ඨිතා।
tit:3:තිකනිද්දෙසවණ්ණනා
bod:909:අවිජ්ජාභවතණ්හාහි <pb M=.220/> විය ඉස්සාමච්ඡරියදොමනස්සාදිසහායභූතෙන දොසෙනපි භවාභිසඞ්ඛරණං හොතීති <b>“අකුසලමූලානෙව වට්ටමූලානී”</b>ති। තෙනාහ <b>“තීහි…පෙ॰… කථිතො”</b>ති।
bod:919:රූපාරූපාවචරවිපාකානං සන්තපණීතභාවෙන උළාරතමත්තා තත්ථ <b>සාතිසයො භවරාගො</b> වුත්තො।
bod:920:<b>මානෙන ඨපනා</b>ති මානෙන සෙය්යාදිවසෙන අත්තනො ඨපනා। <b>ඨපනා</b>ති ච දහනා, පග්ගණ්හනා වා।
bod:921:<b>තංසම්පයුත්තා</b>ති <pb V=.220/> දොසසම්පයුත්තා।
bod:922:<b>තෙසං වණ්ණභෙද</b>න්ති තෙසං ජීවානං වණ්ණවිසෙසං, තෙසං වා තථා කථෙන්තානං සුත්වා। <b>බ්යාපී</b>ති සකලලොකබ්යාපී, සකලසරීරබ්යාපී වා। <b>පරිමණ්ඩලො</b>ති පරමාණුප්පමාණො හුත්වා පරිමණ්ඩලො। <b>ආදි</b>-සද්දෙන අඞ්ගුට්ඨප්පමාණො වයප්පමාණොතිආදිකං සඞ්ගණ්හාති।
bod:923:<b>උතුවිපරිණාමජො</b> සීතාදිඋතුවිපරිවත්තජාතො। <b>ඔපක්කමිකො</b> අත්තනො, පරස්ස වා තාදිසඋපක්කමනිබ්බත්තො। <b>විසමපරිහාරජො</b> චිරාසනචිරට්ඨානාදිනා කායස්ස විසමපරිහරණතො ජාතො। <b>සන්නිපාතජො</b> සඤ්චයතො පට්ඨාය පච්චෙකං විසමාකාරතො දොසත්තයසමොධානතො ජාතො। <b>කම්මසමුට්ඨානො</b> උතුවිපරිණාමාදීහි විනා කම්මතො සමුට්ඨිතො। <b>පිත්තසෙම්හවාතසමුට්ඨානා</b> පන පිත්තාදීනං අධිකභාවෙනෙව වුත්තා। සබ්බස්සාපි හි රොගස්ස දොසත්තයං ආසන්නකාරණං දොසප්පකොපෙන විනා අභාවතො। කම්මං පධානකාරණං කතොකාසෙ එව තස්මිං උප්පජ්ජනතො, ඉතරං පන තස්ස සහකාරිකාරණං දට්ඨබ්බං। තයිදං පුබ්බෙකතහෙතුවාදිනො පටික්ඛිපන්ති। උපපජ්ජවෙදනීයඵලම්පි පුබ්බෙකතහෙතුකපක්ඛිකමෙව අතීතද්ධිකත්තා කම්මස්සාති අරුචිසූචනත්ථං කිර-සද්දග්ගහණං කරොති <b>“උපපජ්ජවෙදනීයඤ්ච කිර පටික්ඛිපන්තී”</b>ති।
bod:924:<b>දාහකාරණතායා</b>ති රාගාදිදසවිධග්ගිදාහස්ස, නරකග්ගිදාහස්ස ච කාරණතාය।
bod:926:<b>පුථුනිමිත්තසභාවෙසූ</b>ති <pb M=.221/> පුථු නානාකිලෙසාදීනං කාරණසභාවෙසු।
bod:931:අද්දනං <b>අද්දා</b> මද්දවො, අනෙකත්ථත්තා ධාතූනං තප්පටික්ඛෙපෙන <b>අනද්දා</b>ති ආහ <b>“අමුදුතා වා අනද්දා”</b>ති।
bod:936:අයොනිසොමනසිකාරහෙතුකත්තා ආවජ්ජනාය අකුසලානුකූලකිච්චතා දට්ඨබ්බා।
cen:තිකනිද්දෙසවණ්ණනා නිට්ඨිතා।
tit:4:චතුක්කනිද්දෙසවණ්ණනා
bod:939:<b>එවං-සද්දෙනා</b>ති <pb V=.221/> නිදස්සනත්ථෙන එවං-සද්දෙනාති අධිප්පායො। භවො එව අභිවුද්ධො <b>අභවො</b> යථා “අසෙක්ඛා ධම්මා”ති (ධ॰ ස॰ තිකමාතිකා 11)। දුතියස්මිං පක්ඛෙ භවාභවසද්දෙන සම්පත්තිවිපත්තියො, වුද්ධිහානියො වා වුත්තාති වෙදිතබ්බා।
bod:<b>අගතියා</b>ති අයුත්තගතියා, අප්පතිරූපකිරියායාති අත්ථො।
bod:කොධූපායාස…පෙ॰… මාතුගාමා වා ඌමිආදිභයන්ති යොජනා। <b>පඤ්චකාමගුණමාතුගාමග්ගහණෙ</b>ති පඤ්චකාමගුණග්ගහණෙ, මාතුගාමග්ගහණෙ ච।
bod:“සයංකතං සුඛදුක්ඛ”න්තිආදිකා දිට්ඨි යදිපි අඤ්ඤෙසම්පි දිට්ඨිගතිකානං අත්ථෙව, <b>තිම්බරුකො</b> පන තථාදිට්ඨිකො භගවන්තං උපසඞ්කමිත්වා පුච්ඡීති සා දිට්ඨි <b>“තිම්බරුකදිට්ඨී”</b>ති (සං॰ නි॰ 2.18) වුත්තා। තෙනාහ <b>“තිම්බරුකො…පෙ॰… ආගතත්තා”</b>ති।
cen:චතුක්කනිද්දෙසවණ්ණනා නිට්ඨිතා।
tit:5:පඤ්චකනිද්දෙසවණ්ණනා
bod:940:<b>ආගමනස්ස</b> <pb M=.222/> පටිසන්ධිග්ගහණවසෙනාති අධිප්පායො।
bod:941:<b>උපචයනතො</b>ති වඩ්ඪනතො। <b>අඤ්ඤථා</b>ති ලාභතො තක්කනතො ච අඤ්ඤප්පකාරො ගහිතොති තං දස්සෙන්තො <b>“සද්ධාරුචිආදීහී”</b>ති ආහ। අනුස්සවතො හි සද්දහනං, රුච්චනං පන ජාතිස්සරඤාණතොපි හොති। <b>ආදි</b>-සද්දෙන ඛන්තිආදීනං සඞ්ගහො।
bod:942:අක්ඛන්ති <pb V=.222/> මූලං එතෙසන්ති <b>අක්ඛන්තිමූලකා</b>। <b>දුක්කටදුබ්භාසිතතාදිදොසා</b> තාදිසානි කායවචීමනොදුච්චරිතානි।
bod:943:<b>උදග්ගතාසඞ්ඛාතො අවූපසමො</b> න උද්ධච්චසඞ්ඛාතොති පීතියා එව සවිප්ඵාරිකතාසඞ්ඛාතං අසන්තසභාවං ආහ। <b>අවූපසමහෙතුභූතො</b>ති වික්ඛෙපහෙතුභූතො। <b>පීතියා ආකාරො</b>ති පීතියා පවත්තිආකාරො।
cen:පඤ්චකනිද්දෙසවණ්ණනා නිට්ඨිතා।
tit:6:ඡක්කනිද්දෙසවණ්ණනා
bod:944:<b>තෙනා</b>ති කොධාදීනංයෙව විවාදමූලත්තා।
bod:945:කුසලානුයොගෙ සාතච්චං <b>කුසලානුයොගසාතච්චං</b>।
bod:ගණෙන සත්තසමූහෙන සඞ්ගණි සන්නිපතනං යෙන සද්ධිං, තෙන සඞ්ගති <b>ගණසඞ්ගණිකා</b>। <b>කස්සචි</b> ඝාසච්ඡාදනාදිකස්ස।
bod:946:<b>උපවිතක්කෙතී</b>ති ආරම්මණං උපෙච්ච තක්කෙති।
bod:948:<b>අධිච්චසමුප්පන්නිකො</b>ති “අධිච්චසමුප්පන්නො අත්තා ච ලොකො චා”ති එවංවාදී।
cen:ඡක්කනිද්දෙසවණ්ණනා නිට්ඨිතා।
tit:8:අට්ඨකනිද්දෙසවණ්ණනා
bod:952:<b>ඔසීදනාකාරෙනා</b>ති <pb M=.223/> <pb V=.223/> කත්තබ්බකම්මෙ අනුස්සහනාකාරෙන।
bod:958:<b>තෙ</b> අභිනිවෙසා <b>අසඤ්ඤීවාදා</b> වදන්ති එතෙහීති।
cen:අට්ඨකනිද්දෙසවණ්ණනා නිට්ඨිතා।
tit:9:නවකනිද්දෙසවණ්ණනා
bod:960-963:<b>දසමස්සා</b>ති අට්ඨානඝාතස්ස।
bod:<b>අජ්ඣත්ත</b>න්ති ගොචරජ්ඣත්තං අධිප්පෙතං। <b>එතස්ස</b> ගාථාවචනස්ස। <b>නිට්ඨපෙත්වා</b>ති අභිනිවිස්ස।
bod:964:<b>අඤ්ඤෙසං</b> ඵස්සාදීනං <b>සඞ්ඛතභාවෙ</b> යථාසකංපච්චයෙහි। යෙනාකාරෙන මානස්ස සාතිසයා පවත්ති, තං දස්සෙතුං <b>“අහන්ති, අස්මීති චා”</b>ති වුත්තං। <b>අත්තනො</b>ති දිට්ඨිගතපරිකප්පිතස්ස අත්තනො। යථා මානස්ස සම්පග්ගහවසෙන, එවං තණ්හාය මමත්තවසෙන, දිට්ඨියා නිච්චාදිවසෙන <b>පවත්ති විසෙසවතී</b> සමානෙපි අනාගතකාලාමසනෙති ආහ <b>“භවිස්සන්තී…පෙ॰… වුත්තො”</b>ති। “අහමස්මී”ති පන පවත්තමානස්සෙව භවතීති සබ්බපදසාධාරණස්ස මානස්සෙව වසෙන ඉඤ්ජිතාදිතා අට්ඨකථායං වුත්තා।
cen:නවකනිද්දෙසවණ්ණනා නිට්ඨිතා।
tit:10:දසකනිද්දෙසවණ්ණනා
bod:970:<b>සඞ්කප්පන</b>න්ති <pb V=.224/> “කුසලතා”ති වුත්තපදස්ස අත්ථවචනං। <b>තස්සා</b> උපායචින්තාය। <b>මිච්ඡාභාවො</b> සාවජ්ජභාවො। <b>තදාකාරො මොහො</b>ති යථාවුත්තාකාරෙන පවත්තෙ චිත්තුප්පාදෙ මොහො। <b>තස්සාපි</b> යථාවුත්තපච්චවෙක්ඛණායපි යථාකතපාපෙපි। <b>අධිමානසම්පයුත්තං සඤ්ජානනං</b> පකතිපුරිසන්තරදස්සනාදිවසෙන පවත්තං දිට්ඨිසම්පයුත්තචිත්තං ඵලං විය විමුත්තන්ති ගහිතං දට්ඨබ්බං।
cen:දසකනිද්දෙසවණ්ණනා නිට්ඨිතා।
sub:තණ්හාවිචරිතනිද්දෙසවණ්ණනා
bod:973:<b>විසෙසං</b> <pb M=.224/> <b>අකත්වා</b>ති අනුපනිධානං, සමතො ච අසමතො ච උපනිධානන්ති ඉමං විභාගං අකත්වා, යො “ඉත්ථං, එවං, අඤ්ඤථා”ති පදෙහි පකාසිතො।
bod:<b>විසෙසස්සා</b>ති “ඉත්ථං, එවං, අඤ්ඤථා”ති යථාවුත්තස්සෙව විසෙසස්ස। <b>දිට්ඨියා</b>ති දිට්ඨියා ගහිතාය තදවිනාභාවිනී <b>තණ්හා</b> දස්සිතා। <b>සීසසීසමූලකෙහී</b>ති චතූහි සීසෙහි, ද්වාදසහි ච සීසමූලකෙහි। සයමෙව ච තණ්හා දස්සිතාති යොජනා। යදි දිට්ඨිමානගාහොපි ඉධාධිප්පෙතො, යතො “තණ්හාමානදිට්ඨිවසෙන සමූහගාහතො”ති (විභ॰ අට්ඨ॰ 973) අට්ඨකථායං වුත්තං, කථං “තණ්හාවිචරිතානී”ති වචනන්ති ආහ <b>“දිට්ඨිමානෙසූ”</b>තිආදි। <b>තංමූලකත්තා</b>ති තණ්හාමූලකත්තා।
bod:974:න අවක්කරීයතීති <b>අනවකාරී,</b> තං අනවකාරිං කත්වා, තං පදන්තරෙන විභාවෙන්තො <b>“අනවක්කරි, තං කත්වා”</b>ති ආහ। <b>වික්ඛෙපනං</b> අවයවතො විභාගො। <b>අත්තතො අවිනිබ්භුජිත්වා</b>ති ය්වායං දිට්ඨිගතිකපරිකප්පිතො අත්තා, තතො අවිසුං කත්වා।
bod:976:බහිකතානි රූපාදීනි උපගන්ත්වා පවත්තා තණ්හා උපාදායාති වුත්තාති යොජනා।
bod:එකච්චස්ස <pb V=.225/> පුග්ගලස්ස එකස්මිං අත්තභාවෙ කස්සචි තණ්හාවිචරිතස්ස අසම්භවො, කස්සචිදෙව සම්භවොති ආහ <b>“කස්සචි සම්භවදස්සනත්ථං වුත්ත”</b>න්ති।
cen:තණ්හාවිචරිතනිද්දෙසවණ්ණනා නිට්ඨිතා।
cen:ඛුද්දකවත්ථුවිභඞ්ගවණ්ණනා නිට්ඨිතා।
