cha:අන්තරපෙය්යාලං
sub:කතිපුච්ඡාවාරවණ්ණනා
bod:271:<b>කති</b> <pb M=2.275/> <b>ආපත්තියො</b>ති පාරාජිකාදීසු පඤ්චසු ආපත්තීසු මෙථුනාදින්නාදානාදිඅන්තොගධභෙදං අපෙක්ඛිත්වා ජාතිවසෙන එකත්තං ආරොපෙත්වා පුච්ඡා කතා। <b>කති ආපත්තික්ඛන්ධා</b>ති අන්තොගධභෙදං අපෙක්ඛිත්වා පච්චෙකං රාසට්ඨෙනාති එත්තකමෙවෙත්ථ භෙදො। <b>විනීතානියෙව</b> <pb V=2.261/> <b>විනීතවත්ථූනී</b>ති ආපත්තිතො විරමණානි එව අවිප්පටිසාරපාමොජ්ජාදිධම්මානං කාරණත්තා වත්ථූනීති විනීතවත්ථූනි, තානි එත්ථ අත්ථතො විරතිආදිඅනවජ්ජධම්මා එව। <b>වෙරං මණතී</b>ති වෙරහෙතුත්තා “වෙර”න්ති ලද්ධනාමං රාගාදිඅකුසලපක්ඛං විනාසෙති।
bod:<b>ධම්මස්සවනග්ගං භින්දිත්වා ගච්ඡතී</b>ති බහූසු එකතො නිසීදිත්වා ධම්මං සුණන්තෙසු තං ධම්මස්සවනසමාගමං කොපෙත්වා උට්ඨාය ගච්ඡති। <b>අනාදරොවා</b>ති තුස්සිතබ්බට්ඨානෙ තුට්ඨිං, සංවිජිතබ්බට්ඨානෙ සංවෙගඤ්ච අපවෙදෙන්තො එව। <b>කායපාගබ්භිය</b>න්ති උන්නතිවසෙන පවත්තනකායානාචාරං।
bod:274:මෙත්තාය සම්භූතං <b>මෙත්තං,</b> කායකම්මං। <b>උභයෙහිපී</b>ති නවකෙහි, ථෙරෙහි ච। <b>පියං කරොතී</b>ති තං පුග්ගලං පෙමට්ඨානං කරොති, කෙසන්ති ආහ <b>“සබ්රහ්මචාරීන”</b>න්ති।
bod:පුග්ගලං පටිවිභජිත්වා භුඤ්ජතීති පකතෙන සම්බන්ධො। තමෙව පුග්ගලපටිවිභාගං දස්සෙතුං <b>“අසුකස්සා”</b>තිආදි වුත්තං।
bod:<b>භුජිස්සභාවකරණතො</b>ති තණ්හාදාසබ්යතො මොචෙත්වා සමථවිපස්සනාසු සෙරිවිහාරිතාකරණතොති අත්ථො। <b>නිය්යාතී</b>ති පවත්තති। සම්මාදුක්ඛක්ඛයාය සංවත්තතීති අත්ථො।
cen:කතිපුච්ඡාවාරවණ්ණනා නිට්ඨිතා।
sub:ඡආපත්තිසමුට්ඨානවාරවණ්ණනා
bod:276:<b>පඨමෙන ආපත්තිසමුට්ඨානෙනා</b>ති කෙවලං කායෙන। පාරාජිකාපත්තියා එකන්තසචිත්තකසමුට්ඨානත්තා <b>“න හීති වත්තබ්බ”</b>න්ති වුත්තං। සඞ්ඝාදිසෙසාදීනං <pb M=2.276/> දුක්කටපරියොසානානං පඤ්චන්නං අචිත්තකානම්පි සම්භවතො <b>“සියා”</b>ති වුත්තං, ආපජ්ජනං සියා භවෙය්යාති අත්ථො। හීනුක්කට්ඨෙහි ජාතිආදීහි ඔමසනෙ එව දුබ්භාසිතස්ස පඤ්ඤත්තත්තා සා එකන්තවාචාචිත්තසමුට්ඨානා එවාති।
bod:දුතියසමුට්ඨානනයෙ වාචාය එව සමාපජ්ජිතබ්බපාටිදෙසනීයස්ස අභාවා <b>“න හී”</b>ති වුත්තං।
bod:තතියෙ <pb V=2.262/> පන වොසාසමානරූපං භික්ඛුනිං කායවාචාහි අනපසාදනපච්චයා පාටිදෙසනීයසම්භවතො <b>“සියා”</b>ති වුත්තං।
bod:ඔමසනෙ පාචිත්තියස්ස අදින්නාදානසමුට්ඨානත්තෙපි තප්පච්චයා පඤ්ඤත්තස්ස දුබ්භාසිතස්ස පඤ්චමෙනෙව සමුප්පත්තීති දස්සෙතුං චතුත්ථවාරෙ <b>“දුබ්භාසිතං ආපජ්ජෙය්යාති න හීති වත්තබ්බ”</b>න්ති වත්වා පඤ්චමවාරෙ <b>“සියාති වත්තබ්බ”</b>න්ති වුත්තං। කායවිකාරෙනෙව ඔමසන්තස්ස පනෙත්ථ දුබ්භාසිතභාවෙපි කායකීළාභාවාභාවතො දුක්කටමෙවාති දට්ඨබ්බං।
bod:ඡට්ඨවාරෙ පන විජ්ජමානොපි කායො දුබ්භාසිතස්ස අඞ්ගං න හොති, පඤ්චමසමුට්ඨානෙ එව ඡට්ඨම්පි පවිසතීති දස්සෙතුං <b>“න හී”</b>ති පටික්ඛිත්තං, න පන තත්ථ සබ්බථා දුබ්භාසිතෙන අනාපත්තීති දස්සෙතුං। න හි දවකම්යතාය කායවාචාහි ඔමසන්තස්ස දුබ්භාසිතාපත්ති න සම්භවති। යඤ්හි පඤ්චමෙනෙව සමාපජ්ජති, තං ඡට්ඨෙනපි සමාපජ්ජති එව ධම්මදෙසනාපත්ති වියාති ගහෙතබ්බං। සෙසං සමුට්ඨානවාරෙ සුවිඤ්ඤෙය්යමෙව।
cen:ඡආපත්තිසමුට්ඨානවාරවණ්ණනා නිට්ඨිතා।
sub:කතාපත්තිවාරවණ්ණනා
bod:277:දුතියෙ පන කතිවාරෙ පඨමසමුට්ඨානෙන ආපජ්ජිතබ්බානං ආපත්තීනං ලහුදස්සනසුඛත්ථං කුටිකාරාදීනි එව සමුද්ධටානි, න අඤ්ඤෙසං අභාවා, සඤ්චරිත්තාදීනම්පි විජ්ජමානත්තා। එවං දුතියසමුට්ඨානාදීසුපි। <b>“කප්පියසඤ්ඤී”</b>ති ඉමිනා අචිත්තකත්තං දස්සෙති। <b>“කුටිං කරොතී”</b>ති ඉමිනා වචීපයොගාභාවං। උභයෙනාපි කෙවලං කායෙනෙව දුක්කටාදීනං සම්භවං දස්සෙති। එවං උපරිපි යථානුරූපං කාතබ්බං।
bod:<b>“එකෙන</b> <pb M=2.277/> <b>සමුට්ඨානෙන සමුට්ඨහන්තී”</b>ති ඉදං ඉධ විසෙසෙත්වා දස්සිතානං කායතොව සමුට්ඨිතානං වසෙන වුත්තං, අවිසෙසතො පන තා ආපත්තියො ඉතරසමුට්ඨානෙහිපි යථාරහං සමුට්ඨහන්ති එව। එවං උපරිපි।
bod:<b>“තිණවත්ථාරකෙන චා”</b>ති ඉදං සඞ්ඝාදිසෙසවජ්ජිතානං චතුන්නං ආපත්තීනං වසෙන වුත්තං।
bod:279:<b>සංවිදහිත්වා</b> <pb V=2.263/> <b>කුටිං කරොතී</b>ති වාචාය සංවිදහති, සයඤ්ච කායෙන කරොතීති අත්ථො।
cen:කතාපත්තිවාරවණ්ණනා නිට්ඨිතා।
sub:ආපත්තිසමුට්ඨානගාථාවණ්ණනා
bod:283:තතියො පන ගාථාවාරො දුතියවාරෙන වුත්තමෙවත්ථං සඞ්ගහෙත්වා දස්සෙතුං වුත්තො। තත්ථ කායොව කායිකොති වත්තබ්බෙ වචනවිපල්ලාසෙන <b>“කායිකා”</b>ති වුත්තං। තෙනාහ <b>“තෙන සමුට්ඨිතා”</b>ති, කායො සමුට්ඨානං අක්ඛාතොති අත්ථො।
bod:<b>විවෙකදස්සිනා</b>ති සබ්බසඞ්ඛතවිවිත්තත්තා, තතො විවිත්තහෙතුත්තා ච නීවරණවිවෙකඤ්ච නිබ්බානඤ්ච දස්සනසීලෙන। <b>විභඞ්ගකොවිදා</b>ති උභතොවිභඞ්ගකුසලාති ආලපනං। ඉධ පනෙවං අඤ්ඤො පුච්ඡන්තො නාම නත්ථි, <b>උපාලිත්ථෙරො</b> සයමෙව අත්ථං පාකටං කාතුං පුච්ඡාවිසජ්ජනඤ්ච අකාසීති ඉමිනා නයෙන සබ්බත්ථ අත්ථො වෙදිතබ්බො।
cen:ආපත්තිසමුට්ඨානගාථාවණ්ණනා නිට්ඨිතා।
sub:විපත්තිපච්චයවාරවණ්ණනා
bod:284:චතුත්ථෙ පන විපත්තිපච්චයවාරෙ <b>සීලවිපත්තිපච්චයා</b>ති සීලවිපත්තිපඅච්ඡාදනපච්චයා।
bod:286:<b>දිට්ඨිවිපත්තිපච්චයා</b>ති දිට්ඨිවිපත්තියා අප්පටිනිස්සජ්ජනපච්චයා।
bod:287:<b>ආජීවවිපත්තිපච්චයා</b>ති <pb M=2.278/> එත්ථ ආගම්ම ජීවන්ති එතෙනාති ආජීවො, චතුපච්චයො, සොව මිච්ඡාපත්තියා විපන්නත්තා විපත්තීති <b>ආජීවවිපත්ති,</b> තස්සා ආජීවවිපත්තියා හෙතු, තදුප්පාදනතපරිභොගනිමිත්තන්ති අත්ථො।
cen:විපත්තිපච්චයවාරවණ්ණනා නිට්ඨිතා।
sub:අධිකරණපච්චයවාරවණ්ණනා
bod:291:පඤ්චමෙ <pb V=2.264/> අධිකරණපච්චයවාරෙ <b>කිච්චාධිකරණපච්චයා</b>ති අපලොකනවචනඤත්තිකම්මවාචාසඞ්ඛතකම්මවාචාපච්චයා। <b>පඤ්චා</b>ති එත්ථ අධම්මිකකතිකාදිං අපලොකෙත්වා කරොන්තානං අනිමිත්තන්ති අත්ථො। පඤ්චමෙ අධිකරණපච්චයවාරෙ කිච්චාධිකරණපච්චයා අපලොකනාවසානෙ දුක්කටං, අධිප්පායාදිනා ඤත්තිකම්මාදිං කරොන්තානං ථුල්ලච්චයාදි ච සඞ්ගය්හතීති දට්ඨබ්බං। <b>අවසෙසා ආපත්තියො</b>ති සොතාපත්තිඵලසමාපත්තිආදයො। <b>“නත්ථඤ්ඤා ආපත්තියො”</b>ති ඉදං විපත්තිආදිභාගිනියො සාවජ්ජාපත්තියො සන්ධාය වුත්තං।
cen:අධිකරණපච්චයවාරවණ්ණනා නිට්ඨිතා।
