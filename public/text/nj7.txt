cha:(8) 3:ආකඞ්ඛවග්ගො
sub:1-4:ආකඞ්ඛසුත්තාදිවණ්ණනා
bod:71-74:තතියස්ස පඨමෙ සීලස්ස අනවසෙසසමාදානෙන අඛණ්ඩාදිභාවාපත්තියා ච <b>පරිපුණ්ණසීලා</b>। සමාදානතො පට්ඨාය අවිච්ඡින්දනතො <b>සීලසමඞ්ගිනො। එත්තාවතා කිරා</b>ති (අ॰ නි॰ 2.37) <b>කිර</b>-සද්දො අරුචිසූචනත්ථො। තෙනෙත්ථ ආචරියවාදස්ස අත්තනො අරුච්චනභාවං දීපෙති। <b>සම්පන්නසීලා</b>ති අනාමට්ඨවිසෙසං සාමඤ්ඤතො සීලසඞ්ඛෙපෙන ගහිතං। තඤ්ච චතුබ්බිධන්ති ආචරියත්ථෙරො <b>“චතුපාරිසුද්ධිසීලං උද්දිසිත්වා”</b>ති ආහ। <b>තත්ථා</b>ති <pb M=3.340/> චතුපාරිසුද්ධිසීලෙ। <b>ජෙට්ඨකසීල</b>න්ති (සං॰ නි॰ 5.412) පධානසීලං। <b>උභයත්ථා</b>ති උද්දෙසනිද්දෙසෙ। ඉධ නිද්දෙසෙ විය උද්දෙසෙපි පාතිමොක්ඛසංවරො භගවතා වුත්තො “සම්පන්නසීලා”ති වුත්තත්තාති අධිප්පායො। සීලග්ගහණඤ්හි පාළියං පාතිමොක්ඛසංවරවසෙන ආගතං। තෙනාහ <b>“පාතිමොක්ඛසංවරොයෙවා”</b>තිආදි। තත්ථ අවධාරණෙන ඉතරෙසං තිණ්ණං එකදෙසෙන පාතිමොක්ඛන්තොගධතං දීපෙති। තථා හි අනොලොකියොලොකනෙ ආජීවහෙතු ඡසික්ඛාපදවීතික්කමෙ ගිලානපච්චයස්ස අපච්චවෙක්ඛිතපරිභොගෙ ච ආපත්ති විහිතාති। <b>තීණී</b>ති ඉන්ද්රියසංවරසීලාදීනි। <b>සීලන්ති වුත්තට්ඨානං නාම අත්ථී</b>ති සීලපරියායෙන තෙසං කත්ථචි සුත්තෙ ගහිතට්ඨානං නාම කිං අත්ථි යථා පාතිමොක්ඛසංවරොති <pb V=3.316/> ආචරියස්ස සම්මුඛත්තා අප්පටික්ඛිපන්තොව උපචාරෙන පුච්ඡන්තො විය වදති। තෙනාහ <b>“අනනුජානන්තො”</b>ති। <b>ඡද්වාරරක්ඛාමත්තකමෙවා</b>ති තස්ස සල්ලහුකභාවමාහ චිත්තාධිට්ඨානමත්තෙන පටිපාකතිකභාවාපත්තිතො। ඉතරෙසුපි එසෙව නයො। <b>පච්චයුප්පත්තිමත්තක</b>න්ති ඵලෙන හෙතුං දස්සෙති। උප්පාදනහෙතුකා හි පච්චයානං උප්පත්ති। <b>ඉදමත්ථ</b>න්ති ඉදං පයොජනං ඉමස්ස පච්චයස්ස පරිභුඤ්ජනෙති අධිප්පායො। <b>නිප්පරියායෙනා</b>ති ඉමිනා ඉන්ද්රියසංවරාදීනි තීණි පධානස්ස සීලස්ස පරිවාරවසෙන පවත්තියා පරියායසීලානි නාමාති දස්සෙති।
bod:ඉදානි පාතිමොක්ඛසංවරස්සෙව පධානභාවං බ්යතිරෙකතො අන්වයතො ච උපමාය විභාවෙතුං <b>“යස්සා”</b>තිආදිමාහ। තත්ථ <b>සො</b>ති පාතිමොක්ඛසංවරො। <b>සෙසානී</b>ති ඉන්ද්රියසංවරාදීනි। <b>තස්සෙ වා</b>ති “සම්පන්නසීලා”ති එත්ථ යං සීලං වුත්තං, තස්සෙව। <b>සම්පන්නපාතිමොක්ඛා</b>ති එත්ථ පාතිමොක්ඛග්ගහණෙන වෙවචනං වත්වා <b>තං විත්ථාරෙත්වා…පෙ॰… ආදිමාහ</b>। යථා අඤ්ඤත්ථාපි “ඉධ භික්ඛු සීලවා හොතී”ති පුග්ගලාධිට්ඨානාය දෙසනාය උද්දිට්ඨං සීලං “පාතිමොක්ඛසංවරසංවුතො විහරතී”ති (විභ॰ 508) නිද්දිට්ඨං। <b>කස්මා ආරද්ධ</b>න්ති දෙසනාය කාරණපුච්ඡා। <b>සීලානිසංසදස්සනත්ථ</b>න්ති පයොජනනිද්දෙසො। “සීලානිසංසදස්සනත්ථ”න්ති හි එත්ථ බ්යතිරෙකතො යං සීලානිසංසස්ස අදස්සනං, තං ඉමිස්සා දෙසනාය කාරණන්ති කස්මා ආරද්ධන්ති? වෙනෙය්යානං සීලානිසංසස්ස අදස්සනතොති අත්ථතො ආපන්නො <pb M=3.341/> එව හොති। තෙනාහ <b>“සචෙපී”</b>තිආදි। <b>සීලානිසංසදස්සනත්ථ</b>න්ති පන ඉමස්ස අත්ථං විවරිතුං <b>“තෙස”</b>න්තිආදි වුත්තං। <b>ආනිසංසො</b>ති උදයො। “සීලවා සීලසම්පන්නො කායස්ස භෙදා පරං මරණා සුගතිං සග්ගං ලොකං උපපජ්ජතී”තිආදීසු (දී॰ නි॰ 3.316; අ॰ නි॰ 5.213; මහාව॰ 285) පන විපාකඵලම්පි “ආනිසංසො”ති වුත්තං। <b>කො විසෙසො</b>ති කො ඵලවිසෙසො। <b>කා වඩ්ඪී</b>ති කො අබ්භුදයො। විජ්ජමානොපි ගුණො යාථාවතො විභාවිතො එව අභිරුචිං උප්පාදෙති, න අවිභාවිතො, තස්මා එකන්තතො ආනිසංසකිත්තනං ඉච්ඡිතබ්බමෙවාති දස්සෙතුං <b>“අප්පෙව නාමා”</b>තිආදිමාහ।
bod:<b>පියො</b>ති පියායිතබ්බො। පියස්ස නාම දස්සනං එකන්තතො අභිනන්දිතබ්බං හොතීති ආහ <b>“පියචක්ඛූහි සම්පස්සිතබ්බො”</b>ති। පීතිසමුට්ඨානප්පසන්නසොම්මරූපපරිග්ගහඤ්හි චක්ඛු “පියචක්ඛූ”ති වුච්චති। <b>තෙස</b>න්ති සබ්රහ්මචාරීනං। <b>මනවඩ්ඪනකො</b>ති පීතිමනස්ස පරිබ්රූහනතො උපරූපරි පීතිචිත්තස්සෙව උප්පාදනකො। <b>ගරුට්ඨානියො</b>ති ගරුකරණස්ස ඨානභූතො। <b>ජානං ජානාතී</b>ති ඤාණෙන ජානිතබ්බං ජානාති। යථා වා අඤ්ඤෙ අජානන්තාපි ජානන්තා විය පවත්තන්ති, න එවමයං, අයං පන ජානන්තො එව ජානාති। <b>පස්සං පස්සතී</b>ති දස්සනභූතෙන පඤ්ඤාචක්ඛුනා <pb V=3.317/> පස්සිතබ්බං පස්සති, පස්සන්තො එව වා පස්සති। <b>එවං සම්භාවනීයො</b>ති එවං විඤ්ඤුතාය පණ්ඩිතභාවෙන සම්භාවෙතබ්බො। <b>සීලෙස්වෙවස්ස පරිපූරකාරී</b>ති සීලෙසු පරිපූරකාරී එව භවෙය්යාති। එවං උත්තරපදාවධාරණං දට්ඨබ්බං। එවඤ්හි ඉමිනා පදෙන උපරිසික්ඛාද්වයං අනිවත්තිතමෙව හොති। යථා පන සීලෙසු පරිපූරකාරී නාම හොති, තං ඵලෙන දස්සෙතුං <b>“අජ්ඣත්ත”</b>න්තිආදි වුත්තං। විපස්සනාධිට්ඨානසමාධිසංවත්තනිකතාය හි ඉධ සීලස්ස පාරිපූරී, න කෙවලං අඛණ්ඩාදිභාවමත්තං। වුත්තඤ්හෙතං “යානි ඛො පන තානි අඛණ්ඩානි…පෙ॰… සමාධිසංවත්තනිකානී”ති। එවඤ්ච කත්වා උපරිසික්ඛාද්වයං සීලස්ස සම්භාරභාවෙන ගහිතන්ති සීලස්සෙවෙත්ථ පධානග්ගහණං සිද්ධං හොති। සීලානුරක්ඛකා හි චිත්තෙකග්ගතාසඞ්ඛාරපරිග්ගහා। <b>අනූනෙනා</b>ති අඛණ්ඩාදිභාවෙන, කස්සචි වා අහාපනෙන උපපන්නෙන। <b>ආකාරෙනා</b>ති කරණෙන සම්පාදනෙන।
bod:<b>අජ්ඣත්ත</b>න්ති <pb M=3.342/> වා <b>අත්තනො</b>ති වා එකං එකත්ථං, බ්යඤ්ජනමෙව නානං। භුම්මත්ථෙ චෙතං, <b>“සමථ”</b>න්ති උපයොගවචනං “අනූ”ති ඉමිනා උපසග්ගෙන යොගෙ සිද්ධන්ති ආහ <b>“අත්තනො චිත්තසමථෙ යුත්තො”</b>ති। තත්ථ <b>චිත්තසමථෙ</b>ති චිත්තස්ස සමාධානෙ। <b>යුත්තො</b>ති අවියුත්තො පසුතො। යො සබ්බෙන සබ්බං ඣානභාවනාය අනනුයුත්තො, සො තං බහි නීහරති නාම। යො ආරභිත්වා අන්තරා සඞ්කොචං ආපජ්ජති, සො තං විනාසෙති නාම। යො පන ඊදිසො අහුත්වා ඣානං උපසම්පජ්ජ විහරති, සො අනිරාකතජ්ඣානොති දස්සෙන්තො <b>“බහි අනීහටජ්ඣානො”</b>තිආදිමාහ। නීහරණවිනාසත්ථඤ්හි ඉදං නිරාකරණං නාම। “ථම්භං නිරංකත්වා නිවාතවුත්තී”තිආදීසු (සු॰ නි॰ 328) චස්ස පයොගො දට්ඨබ්බො।
bod:<b>සත්තවිධාය අනුපස්සනායා</b>ති එත්ථ අනිච්චානුපස්සනා, දුක්ඛානුපස්සනා, අනත්තානුපස්සනා, නිබ්බිදානුපස්සනා, විරාගානුපස්සනා, නිරොධානුපස්සනා, පටිනිස්සග්ගානුපස්සනාති ඉමා සත්තවිධා අනුපස්සනා। සුඤ්ඤාගාරගතො භික්ඛු තත්ථ ලද්ධකායවිවෙකතාය සමථවිපස්සනාවසෙන චිත්තවිවෙකං පරිබ්රූහෙන්තො යථානුසිට්ඨපටිපත්තියා ලොකං සාසනඤ්ච අත්තනො විසෙසාධිගමට්ඨානභූතං සුඤ්ඤාගාරඤ්ච උපසොභයමානො ගුණවිසෙසාධිට්ඨානභාවාපාදනෙන විඤ්ඤූනං අත්ථතො තං බ්රූහෙන්තො නාම හොතීති වුත්තං <b>“බ්රූහෙතා සුඤ්ඤාගාරාන”</b>න්ති। තෙනාහ <b>“එත්ථ චා”</b>තිආදි। එකභූමකාදිපාසාදෙ කුරුමානොපි පන නෙව සුඤ්ඤාගාරානං බ්රූහෙතාති දට්ඨබ්බො। සුඤ්ඤාගාරග්ගහණෙන චෙත්ථ අරඤ්ඤරුක්ඛමූලාදි සබ්බං පධානානුයොගක්ඛමං සෙනාසනං ගහිතන්ති දට්ඨබ්බං।
bod:එත්තාවතා යථා තණ්හාවිචරිතදෙසනා පඨමං තණ්හාවසෙන ආරද්ධාපි තණ්හාපදට්ඨානත්තා මානදිට්ඨීනං <pb V=3.318/> මානදිට්ඨියො ඔසරිත්වා කමෙන පපඤ්චත්තයදෙසනා ජාතා, එවමයං දෙසනා පඨමං අධිසීලසික්ඛාවසෙන ආරද්ධාපි සීලපදට්ඨානත්තා සමථවිපස්සනානං සමථවිපස්සනායො ඔසරිත්වා කමෙන සික්ඛාත්තයදෙසනා ජාතාති වෙදිතබ්බා। එත්ථ හි “සීලෙස්වෙවස්ස පරිපූරකාරී”ති එත්තාවතා අධිසීලසික්ඛා වුත්තා, “අජ්ඣත්තං චෙතොසමථමනුයුත්තො අනිරාකතජ්ඣානො”ති එත්තාවතා අධිචිත්තසික්ඛා, “විපස්සනාය සමන්නාගතො”ති එත්තාවතා අධිපඤ්ඤාසික්ඛා। “බ්රූහෙතා සුඤ්ඤාගාරාන”න්ති ඉමිනා පන සමථවසෙන සුඤ්ඤාගාරවඩ්ඪනෙ <pb M=3.343/> අධිචිත්තසික්ඛා, විපස්සනාවසෙන අධිපඤ්ඤාසික්ඛාති එවං ද්වෙපි සික්ඛා සඞ්ගහෙත්වා වුත්තා। එත්ථ ච “අජ්ඣත්තං චෙතොසමථමනුයුත්තො අනිරාකතජ්ඣානො”ති ඉමෙහි පදෙහි සීලානුරක්ඛිකා එව චිත්තෙකග්ගතා කථිතා, “විපස්සනායා”ති ඉමිනා පදෙන සීලානුරක්ඛිකො සඞ්ඛාරපරිග්ගහො।
bod:කථං චිත්තෙකග්ගතා සීලමනුරක්ඛති? යස්ස හි චිත්තෙකග්ගතා නත්ථි, සො බ්යාධිම්හි උප්පන්නෙ විහඤ්ඤති, සො බ්යාධිවිහතො වික්ඛිත්තචිත්තො සීලං විනාසෙත්වාපි බ්යාධිවූපසමං කත්තා හොති। යස්ස පන චිත්තෙකග්ගතා අත්ථි, සො තං බ්යාධිදුක්ඛං වික්ඛම්භෙත්වා සමාපත්තිං සමාපජ්ජති, සමාපන්නක්ඛණෙ දුක්ඛං දූරගතං හොති, බලවතරං සුඛමුප්පජ්ජති। එවං චිත්තෙකග්ගතා සීලමනුරක්ඛති। කථං සඞ්ඛාරපරිග්ගහො සීලමනුරක්ඛති? යස්ස හි සඞ්ඛාරපරිග්ගහො නත්ථි, තස්ස “මම රූපං මම විඤ්ඤාණ”න්ති අත්තභාවෙ බලවමමත්තං හොති, සො තථාරූපෙසු දුබ්භික්ඛබ්යාධිභයාදීසු සම්පත්තෙසු සීලං නාසෙත්වාපි අත්තභාවං පොසෙතා හොති। යස්ස පන සඞ්ඛාරපරිග්ගහො අත්ථි, තස්ස අත්තභාවෙ බලවමමත්තං වා සිනෙහො වා න හොති, සො තථාරූපෙසු දුබ්භික්ඛබ්යාධිභයාදීසු සම්පත්තෙසු සචෙපිස්ස අන්තානි බහි නික්ඛමන්ති, සචෙපි උස්සුස්සති විසුස්සති, ඛණ්ඩාඛණ්ඩිකො වා හොති සතධාපි සහස්සධාපි, නෙව සීලං විනාසෙත්වා අත්තභාවං පොසෙතා හොති। එවං සඞ්ඛාරපරිග්ගහො සීලං අනුරක්ඛති।
bod:“බ්රූහෙතා සුඤ්ඤාගාරාන”න්ති ඉමිනා පන තස්සෙව උභයස්ස බ්රූහනා වඩ්ඪනා සාතච්චකිරියා දස්සිතා। එවං භගවා යස්මා “සබ්රහ්මචාරීනං පියො චස්සං…පෙ॰… භාවනීයො චා”ති ඉමෙ චත්තාරො ධම්මෙ ආකඞ්ඛන්තෙන නත්ථඤ්ඤං කිඤ්චි කාතබ්බං, අඤ්ඤදත්ථු සීලාදිගුණසමන්නාගතෙනෙව භවිතබ්බං। ඊදිසො හි සබ්රහ්මචාරීනං පියො හොති මනාපො ගරු භාවනීයො। වුත්තම්පි හෙතං –
gax:“සීලදස්සනසම්පන්නං <pb V=3.319/>, ධම්මට්ඨං සච්චවෙදිනං।
gae:අත්තනො කම්ම කුබ්බානං, තං ජනො කුරුතෙ පිය”න්ති॥ (ධ॰ ප॰ 217)।
bod:තස්මා “ආකඞ්ඛෙය්ය චෙ, භික්ඛවෙ, භික්ඛු සබ්රහ්මචාරීනං පියො චස්සං…පෙ॰… සීලෙස්වෙවස්ස පරිපූරකාරී…පෙ॰… සුඤ්ඤාගාරාන”න්ති වත්වා ඉදානි යස්මා පච්චයලාභාදිං <pb M=3.344/> පත්ථයන්තෙනපි ඉදමෙව කරණීයං, න අඤ්ඤං කිඤ්චි, තස්මා “ආකඞ්ඛෙය්ය චෙ, භික්ඛවෙ, භික්ඛු ලාභී අස්ස”න්තිආදිමාහ। <b>ලාභී අස්ස</b>න්ති ලාභාසාය සංවරසීලපරිපූරණං පාළියං ආගතං। කිමීදිසං භගවා අනුජානාතීති? න භගවා සභාවෙන ඊදිසං අනුජානාති, මහාකාරුණිකතාය පන පුග්ගලජ්ඣාසයෙන එවං වුත්තන්ති දස්සෙන්තො <b>“න භගවා”</b>තිආදිමාහ। තත්ථ <b>ඝාසෙසනං ඡින්නකථො, න වාචං පයුත්තං භණෙ</b>ති ඡින්නකථො මූගො විය හුත්වා ඔභාසපරිකථානිමිත්තවිඤ්ඤත්තිපයුත්තං ඝාසෙසනං වාචං න භණෙ, න කථෙය්යාති අත්ථො। <b>පුග්ගලජ්ඣාසයවසෙනා</b>ති සඞ්ඛෙපතො වුත්තමත්ථං විවරන්තො <b>“යෙසං හී”</b>තිආදිමාහ। රසො සභාවභූතො ආනිසංසො <b>රසානිසංසො</b>।
bod:<b>පච්චයදානකාරා</b>ති චීවරාදිපච්චයදානවසෙන පවත්තකාරා। <b>මහප්ඵලා මහානිසංසා</b>ති උභයමෙතං අත්ථතො එකං, බ්යඤ්ජනමෙව නානං। “පඤ්චිමෙ, ගහපතයො, ආනිසංසා”තිආදීසු (මහාව॰ 285) හි ආනිසංසසද්දො ඵලපරියායොපි හොති। මහන්තං වා ලොකියසුඛං ඵලන්ති පසවන්තීති <b>මහප්ඵලා,</b> මහතො ලොකුත්තරසුඛස්ස පච්චයා හොන්තීති <b>මහානිසංසා</b>। තෙනාහ <b>“ලොකියසුඛෙන ඵලභූතෙනා”</b>තිආදි।
bod:<b>පෙච්චභවං ගතා</b>ති පෙතූපපත්තිවසෙන නිබ්බත්තිං උපගතා। තෙ පන යස්මා ඉධ කතකාලකිරියා කාලෙන කතජීවිතුපච්ඡෙදා හොන්ති, තස්මා වුත්තං <b>“කාලකතා”</b>ති। සස්සුසසුරා ච තප්පක්ඛිකා ච <b>සස්සුසසුරපක්ඛිකා</b>। තෙ ඤාතියොනිසම්බන්ධෙන ආවාහවිවාහසම්බන්ධවසෙන සම්බද්ධා <b>ඤාතී। සාලොහිතා</b>ති යොනිසම්බන්ධවසෙන। <b>එකලොහිතබද්ධා</b>ති එකෙන සමානෙන ලොහිතසම්බන්ධෙන සම්බද්ධා। <b>පසන්නචිත්තො</b>ති පසන්නචිත්තකො। කාලකතො පිතා වා මාතා වා පෙතයොනියං උප්පන්නොති අධිකාරතො විඤ්ඤායතීති වුත්තං। <b>මහානිසංසමෙව හොතී</b>ති තස්ස තථාසීලසම්පන්නත්තාති අධිප්පායො।
bod:<b>අජ්ඣොත්ථරිතා</b>ති <pb V=3.320/> මද්දිතා। <b>න ච මං අරති සහෙය්යා</b>ති මං ච අරති න අභිභවෙය්ය න මද්දෙය්ය න අජ්ඣොත්ථරෙය්ය। <b>උප්පන්න</b>න්ති ජාතං නිබ්බත්තං। සීලාදිගුණයුත්තො හි අරතිඤ්ච රතිඤ්ච සහති අජ්ඣොත්ථරති, මද්දිත්වා තිට්ඨති, තස්මා ඊදිසමත්තානං ඉච්ඡන්තෙනපි සීලාදිගුණයුත්තෙනෙව භවිතබ්බන්ති <pb M=3.345/> දස්සෙති। <b>චිත්තුත්රාසො</b> භායතීති <b>භයං, ආරම්මණං</b> භායති එතස්මාති <b>භයං</b>। තං දුවිධම්පි භයං භෙරවඤ්ච සහති අභිභවතීති <b>භයභෙරවසහො</b>। සීලාදිගුණයුත්තො හි භයභෙරවං සහති අජ්ඣොත්ථරති, මද්දිත්වා තිට්ඨති අරියකොටියවාසී මහාදත්තත්ථෙරො විය।
bod:ථෙරො කිර මග්ගං පටිපන්නො අඤ්ඤතරං පාසාදිකං අරඤ්ඤං දිස්වා “ඉධෙවජ්ජ සමණධම්මං කත්වා ගමිස්සාමී”ති මග්ගා ඔක්කම්ම අඤ්ඤතරස්මිං රුක්ඛමූලෙ සඞ්ඝාටිං පඤ්ඤපෙත්වා පල්ලඞ්කං ආභුජිත්වා නිසීදි। රුක්ඛදෙවතාය දාරකා ථෙරස්ස සීලතෙජෙන සකභාවෙන සණ්ඨාතුං අසක්කොන්තා විස්සරමකංසු। දෙවතාපි සකලරුක්ඛං චාලෙසි। ථෙරො අචලොව නිසීදි। සා දෙවතා ධූමායි පජ්ජලි। නෙව සක්ඛි ථෙරං චාලෙතුං। තතො උපාසකවණ්ණෙනාගන්ත්වා වන්දිත්වා අට්ඨාසි। “කො එසො”ති වුත්තා “අහං, භන්තෙ, තස්මිං රුක්ඛෙ අධිවත්ථා දෙවතා”ති අවොච। ත්වං එතෙ විකාරෙ අකාසීති। ආම, භන්තෙති। “කස්මා”ති ච වුත්තා ආහ “තුම්හාකං, භන්තෙ, සීලතෙජෙන දාරකා සකභාවෙන සණ්ඨාතුං අසක්කොන්තා විස්සරමකංසු, සාහං තුම්හෙ පලාපෙතුං එවමකාසි”න්ති। ථෙරො ආහ “අථ කස්මා ‘ඉධ, භන්තෙ, මා වසථ, මය්හං අඵාසුක’න්ති පටිකච්චෙව නාවචාසි, ඉදානි පන මා මං කිඤ්චි අවච, ‘අරියකොටියමහාදත්තො අමනුස්සභයෙන ගතො’ති වචනතො ලජ්ජාමි, තෙනාහං ඉධෙව වසිස්සං, ත්වං පන අජ්ජෙකදිවසං යත්ථ කත්ථචි වසාහී”ති। එවං සීලාදිගුණයුත්තො භයභෙරවසහො හොති, තස්මා ඊදිසමත්තානං ඉච්ඡන්තෙනපි සීලාදිගුණයුත්තෙනෙව භවිතබ්බන්ති දස්සෙති। දුතියාදීනි උත්තානත්ථානි।
cen:ආකඞ්ඛසුත්තාදිවණ්ණනා නිට්ඨිතා।
sub:5-10:මිගසාලාසුත්තාදිවණ්ණනා
bod:75-80:පඤ්චමෙ <b>ඉමස්ස හි පුග්ගලස්ස සීලවිරහිතස්ස පඤ්ඤා සීලං පරිධොවතී</b>ති අඛණ්ඩාදිභාවාපාදනෙන සීලං ආදිමජ්ඣපරියොසානෙසු පඤ්ඤාය <pb M=3.346/> සුවිසොධිතං කරොති। යස්ස හි අබ්භන්තරෙ සීලසංවරො නත්ථි, උග්ඝටිතඤ්ඤුතාය පන චාතුප්පදිකගාථාපරියොසානෙ පඤ්ඤාය සීලං <pb V=3.321/> ධොවිත්වා සහ පටිසම්භිදාහි අරහත්තං පාපුණාති, අයං පඤ්ඤාය සීලං ධොවති නාම සෙය්යථාපි සන්තතිමහාමත්තො।
bod:සීලවා පන පඤ්ඤං ධොවති। යස්ස (දී॰ නි॰ අට්ඨ॰ 1.317) හි පුථුජ්ජනස්ස සීලං සට්ඨිඅසීතිවස්සානි අඛණ්ඩං හොති, සො මරණකාලෙපි සබ්බකිලෙසෙ ඝාතෙත්වා සීලෙන පඤ්ඤං ධොවිත්වා අරහත්තං ගණ්හාති කන්දරසාලපරිවෙණෙ මහාසට්ඨිවස්සත්ථෙරො විය। ථෙරෙ කිර මරණමඤ්චෙ නිපජ්ජිත්වා බලවවෙදනාය නිත්ථුනන්තෙ තිස්සමහාරාජා “ථෙරං පස්සිස්සාමී”ති ගන්ත්වා පරිවෙණද්වාරෙ ඨිතො තං සද්දං සුත්වා පුච්ඡි “කස්ස සද්දො අය”න්ති। ථෙරස්ස නිත්ථුනනසද්දොති। “පබ්බජ්ජාය සට්ඨිවස්සෙන වෙදනාපරිග්ගහමත්තම්පි න කතං, ඉදානි න තං වන්දිස්සාමී”ති නිවත්තිත්වා මහාබොධිං වන්දිතුං ගතො। තතො උපට්ඨාකදහරො ථෙරං ආහ “කිං නො, භන්තෙ, ලජ්ජාපෙථ, සද්ධොපි රාජා විප්පටිසාරී හුත්වා ‘න වන්දිස්සාමී’ති ගතො”ති। කස්මා, ආවුසොති? තුම්හාකං නිත්ථුනනසද්දං සුත්වාති। “තෙන හි මෙ ඔකාසං කරොථා”ති වත්වා වෙදනං වික්ඛම්භෙත්වා අරහත්තං පත්වා දහරස්ස සඤ්ඤං අදාසි “ගච්ඡාවුසො, ඉදානි රාජානං අම්හෙ වන්දාපෙහී”ති। දහරො ගන්ත්වා “ඉදානි කිර ථෙරං වන්දථා”ති ආහ। රාජා සුසුමාරපතිතෙන ථෙරං වන්දන්තො “නාහං අය්යස්ස අරහත්තං වන්දාමි, පුථුජ්ජනභූමියං පන ඨත්වා රක්ඛිතසීලමෙව වන්දාමී”ති ආහ। එවං සීලෙන පඤ්ඤං ධොවති නාම। සෙසං වුත්තමෙව। ඡට්ඨාදීසු නත්ථි වත්තබ්බං।
cen:මිගසාලාසුත්තාදිවණ්ණනා නිට්ඨිතා।
cen:ආකඞ්ඛවග්ගවණ්ණනා නිට්ඨිතා।
