cha:9:ඉද්ධිපාදවිභඞ්ගො
tit:1:සුත්තන්තභාජනීයවණ්ණනා
bod:431:<b>පඨමො</b> <pb M=.165/> <pb V=.162/> <b>කත්තුඅත්ථො</b> “ඉජ්ඣතීති ඉද්ධී”ති। <b>දුතියො කරණත්ථො</b> “ඉජ්ඣන්ති එතායා”ති। පජ්ජිතබ්බා ඉද්ධි වුත්තා “ඉද්ධිං පජ්ජන්ති පාපුණන්තී”ති කත්තුසාධනස්ස ඉද්ධිසද්දස්ස කරණසාධනෙන පාදසද්දෙන සමානාධිකරණතාය අසම්භවතො, ඉජ්ඣනකස්ස ච අත්ථස්ස කරණභූතෙන පාදෙන පජ්ජිතබ්බත්තා “ඉද්ධි එව පාදො”ති සද්දයොජනා න සම්භවතීති ඉමමත්ථමාහ <b>“න ච…පෙ॰… වත්තු”</b>න්ති। <b>ඉද්ධිකිරියාකරණෙනා</b>ති ඉජ්ඣනකිරියාය කරණභූතෙන අත්ථෙන සාධෙතබ්බා ච ඉද්ධි පජ්ජිතබ්බාති යොජනා। <b>ද්වින්නං කරණාන</b>න්ති ඉජ්ඣනපජ්ජනකිරියාකරණානං ඉද්ධිපාදත්ථානං। <b>න අසමානාධිකරණතා සම්භවති</b> පටිසෙධද්වයං පකතියං ඨපෙතීති। <b>තස්මා</b>ති යස්මා පඨමෙනත්ථෙන සමානාධිකරණසමාසො, දුතියෙන සාමිවචනසමාසො ඉද්ධිපාදසද්දානං න යුජ්ජති, තස්මා। යථාවුත්තා වා පඨමෙනත්ථෙන සමානාධිකරණසමාසවසෙනෙව යොජනා යුජ්ජති පාදස්ස පජ්ජමානකොට්ඨාසභාවතො। දුතියෙනත්ථෙන ඉතරසමාසෙනෙව යොජනා යුජ්ජති පාදස්ස ඉජ්ඣනකරණූපායභාවතො।
bod:<b>කෙචී</b>ති <b>ධම්මසිරිත්ථෙරං</b> සන්ධාය වදති। <b>දුවිධත්ථායා</b>ති නිබ්බත්තිඅත්ථාය, වුද්ධිඅත්ථාය ච। <b>විසු</b>න්ති “ඉද්ධි එව පාදො ඉද්ධිපාදො”ති ඉමස්මා විසුං। <b>සමාසයොජනාවසෙනා</b>ති “ඉද්ධියා පාදො ඉද්ධිපාදො”ති එවං සමාසයොජනාවසෙන। <b>යථායුත්තො</b>ති කත්තුකරණත්ථෙසු යො යො යුත්තො। <b>පටිලාභපුබ්බභාගාන</b>න්ති විසෙසාධිගමතංපුබ්බභාගානං යථාක්කමං කත්තිද්ධිකරණිද්ධිභාවං සන්ධාය වුත්තොති යොජනා। උත්තරචූළභාජනීයෙ “ඡන්දොයෙව ඡන්දිද්ධිපාදො, චිත්තමෙව, වීරියමෙව, වීමංසාව <pb V=.163/> වීමංසිද්ධිපාදො”ති වුත්තත්තා ආහ <b>“උත්තරචූළභාජනීයෙ වා වුත්තෙහි ඡන්දාදීහි ඉද්ධිපාදෙහී”</b>තිආදි।
bod:ඡන්දචිත්තවීමංසිද්ධිපාදෙසු තාව යුත්තං පධානසඞ්ඛාරග්ගහණං අපුබ්බත්තා, වීරියිද්ධිපාදෙ පන කථන්ති චොදනං සන්ධායාහ <b>“වීරියිද්ධිපාදනිද්දෙසෙ”</b>තිආදි। යදි ද්වෙයෙව සමන්නාගමඞ්ගානි, ඡන්දාදයො කිමත්ථියාති ආහ <b>“සමාධිවිසෙසනානී”</b>ති। <b>න ඉධ…පෙ॰… වුත්තා හොති</b> අතබ්බිසෙසනත්තා। යදිපි <pb M=.166/> සමාධිවිසෙසනසමන්නාගමඞ්ගදස්සනත්ථං ද්වික්ඛත්තුං වීරියං ආගතන්ති වුත්තං, තං පන “වීරියසමාධිසමන්නාගත”න්ති එත්තාවතාපි සිද්ධං හොති। එවං සිද්ධෙ සති පුන වචනං වීරියන්තරසබ්භාවං නු ඛො දීපෙතීති කදාචි ආසඞ්කෙය්යාති තදාසඞ්කානිවත්තනත්ථං <b>“වීරියඤ්චා”</b>තිආදිමාහ। <b>ඡන්දාදීහි විසිට්ඨො</b>ති ඡන්දාදීනං අධිපතිපච්චයතාවිසෙසෙන විසිට්ඨො। තෙනෙව හි ඡන්දාදිමුඛෙනෙව ඉද්ධිපාදා දෙසිතා। තථා ච වුත්තං “ඡන්දං චෙ භික්ඛු අධිපතිං කරිත්වා ලභති සමාධි”න්තිආදි। <b>තංතංඅවස්සයනවසෙනා</b>ති තස්ස තස්ස ඡන්දස්ස සමාධිනො අවස්සයතාවසෙන, පච්චයවිසෙසතායාති අත්ථො। <b>උපායත්ථෙන…පෙ॰… වුත්තා හොති</b> අධිගමූපායතාපි නිස්සයභාවොයෙවාති। <b>“තෙනෙවා”</b>තිආදිනා යථාවුත්තං ඡන්දාදීනං ඉද්ධිපාදතං පාළියායෙව විභාවෙති। තත්ථ <b>තෙනෙවා</b>ති ඡන්දාදීනංයෙව උපායත්ථභාවෙනෙව ඉද්ධිපාදභාවස්ස අධිප්පෙතත්තා। <b>උපායිද්ධිපාදදස්සනත්ථමෙවා</b>ති ඡන්දාදිකෙ ධුරෙ ජෙට්ඨකෙ පුබ්බඞ්ගමෙ කත්වා නිබ්බත්තිතසමාධි ඡන්දාදීනං ඉද්ධියා අධිගමූපායතාදස්සනං උපායිද්ධිපාදදස්සනං, තදත්ථමෙව “තථාභූතස්ස වෙදනාක්ඛන්ධො…පෙ॰… විඤ්ඤාණක්ඛන්ධො”ති තත්ථ තත්ථ පාළියං නිස්සයිද්ධිපාදදස්සනං කතං ඡන්දාදිවිසිට්ඨානංයෙව වෙදනාක්ඛන්ධාදීනං අධිප්පෙතත්තා। එවඤ්චෙතං සම්පටිච්ඡිතබ්බං। <b>අඤ්ඤථා</b> කෙවලං ඉද්ධිසම්පයුත්තානංයෙව ඛන්ධානං වසෙන ඉද්ධිපාදභාවෙ ගය්හමානෙ <b>චතුබ්බිධතා න හොති</b> විසෙසකාරණාභාවතොති අධිප්පායො।
bod:433:<b>තොසනං</b> සත්ථු ආරාධනං, සික්ඛාය වා। <b>ථාමභාවතො</b>ති ථිරභාවතො। කුලාපදෙසෙ ජාතිමා පුරිස්සරො හොතීති <b>“පුබ්බඞ්ගමත්තා චිත්තස්ස විසිට්ඨජාතිසදිසතා”</b>ති වුත්තං। විචාරණාපඤ්ඤාහෙතුකත්තා මන්තස්ස වීමංසාසදිසතා සුවිඤ්ඤෙය්යාවාති න උද්ධටා।
bod:<b>ඡන්දාදිකෙ</b>ති ඡන්දසමාධිපධානසඞ්ඛාරා, වීරියචිත්තවීමංසාසමාධිපධානසඞ්ඛාරාති ඉමෙ තයො තයො ධම්මෙ। <b>අභෙදතො</b> භෙදං අකත්වා අභින්දිත්වා ඉද්ධිභාවසාමඤ්ඤෙන, ඉද්ධිපාදභාවසාමඤ්ඤෙන ච <pb V=.164/> සඞ්ගණ්හිත්වා। තෙනාහ <b>“සම්පිණ්ඩෙත්වා”</b>ති। භෙදනං වා සම්භෙදනං මිස්සීකරණන්ති ආහ <b>“අමිස්සෙත්වා”</b>ති। තථා හි “සෙසා පන සම්පයුත්තකා චත්තාරො ඛන්ධා ඉද්ධිපාදායෙවා”ති (විභ॰ අට්ඨ॰ 433) ඉද්ධිඉද්ධිපාදෙ අමිස්සෙත්වාපි කථිතං। <b>විසෙසෙනා</b>ති භෙදෙන චතූසු ඉද්ධිපාදෙසු අසම්මිස්සභාවෙන ආවෙණිකත්තා। ආවෙණිකා <pb M=.167/> හි ඡන්දාදයො තස්ස තස්ස ඉද්ධිපාදස්ස। <b>අවිසෙසෙනා</b>ති අභෙදෙන, චතුරිද්ධිපාදසාධාරණභාවෙනාති අත්ථො।
bod:<b>ඡන්දිද්ධිපාදසමාධිද්ධිපාදාදයො</b>ති <b>ආදි</b>-සද්දෙන පධානසඞ්ඛාරං, වීරියචිත්තවීමංසා ච සඞ්ගණ්හාති। <b>පාදො</b>ති තෙහි සම්පයුත්තං චතුක්ඛන්ධමාහ। “ඡන්දිද්ධිපාදෙ පවිසන්තී”තිආදිනා <b>විසිට්ඨෙස්වෙව පවෙසං අවත්වා</b>। <b>චතූසූ</b>ති ඡන්දො, සමාධි, පධානසඞ්ඛාරා, තංසම්පයුත්තා ඛන්ධාති එවං චතූසු। ඡන්දහෙතුකො, ඡන්දාධිකො වා සමාධි අධිප්පෙතොති ආහ <b>“ඡන්දවතො කො සමාධි න ඉජ්ඣිස්සතී”</b>ති। <b>ඉතී</b>ති එවං අනෙන පකාරෙන, යං සමාධිභාවනාමුඛං। සමාධිභාවනානුයොගෙන භාවිතා ඛන්ධා <b>සමාධිභාවිතා</b>।
bod:<b>“යෙ හී”</b>තිආදිනා “අභිනවං නත්ථී”ති සඞ්ඛෙපතො වුත්තං විවරති। <b>තිණ්ණ</b>න්ති ඡන්දසමාධිපධානසඞ්ඛාරානං। <b>ඉද</b>න්ති “ඉමෙ හි තයො”තිආදිවචනං। <b>පුරිමස්සා</b>ති “ඡන්දො සමාධී”තිආදිවචනස්ස। <b>කාරණභාවෙනා</b>ති සාධනභාවෙන। <b>තෙනා</b>ති “ඉමෙ හි තයො ධම්මා”තිආදිවචනෙන। යස්මා ඡන්දාදයො තයො ධම්මා අඤ්ඤමඤ්ඤං, සම්පයුත්තකානඤ්ච නිස්සයභාවෙන පවත්තන්ති, තස්මා තෙසම්පි ඉද්ධිපාදභාවො වුත්තො। සො පන නිස්සයභාවො සම්පයොගාවිනාභාවීති ආහ <b>“තදන්තොගධත්තා”</b>ති, සම්පයුත්තකන්තොගධත්තාති අත්ථො। ඡන්දාදීනං විය සම්පයුත්තක්ඛන්ධානං සභාවතො ඉද්ධිභාවො නත්ථීති ආහ <b>“ඉද්ධිභාවපරියායො අත්ථී”</b>ති। තෙන වුත්තං <b>“සෙසා සම්පයුත්තකා…පෙ॰… න අත්තනො සභාවෙනා”</b>ති। <b>එකදෙසස්සා</b>ති ඡන්දාදීනං। <b>චතුන්නම්පි</b> ඛන්ධානං, ඡන්දාදීනං වා <b>චතුන්නං। පුනපී</b>ති “සම්පයුත්තකා පනා”තිආදිං සන්ධායාහ। <b>ඉමිනා</b> චතුක්ඛන්ධතදෙකදෙසානං ඉද්ධිභාවදීපනෙන।
bod:පුබ්බෙ වුත්තතො වචනක්කමෙන අඤ්ඤන්ති ආහ <b>“අපුබ්බන්ති කත්වා”</b>ති। කෙනට්ඨෙන ඉද්ධි පටිලාභො, කෙනට්ඨෙන පාදො පුබ්බභාගොති යථාක්කමං යොජනා। යදි පතිට්ඨානට්ඨෙන පාදො, නිස්සයිද්ධිපාදොයෙව වුත්තො සියා, න උපායිද්ධිපාදොති ආහ <b>“උපායො චා”</b>තිආදි। <b>සබ්බත්ථා</b>ති සුත්තන්තභාජනීයෙ, අභිධම්මභාජනීයෙ ච। තෙනාහ <b>“සුත්තන්තභාජනීයෙ හී”</b>තිආදි। <b>සමාධිවිසෙසනභාවෙනා</b>ති <pb V=.165/> “ඡන්දාධිපති, ඡන්දහෙතුකො, ඡන්දාධිකො වා සමාධි ඡන්දසමාධී”තිආදිනා සමාධිස්ස විසෙසනභාවෙන <pb M=.168/>। “සමාධිසෙවනවසෙනා”ති ච පාඨො। තත්ථ <b>සමාධිසෙවනවසෙනා</b>ති ඡන්දාධිකෙ අධිපතිං කරිත්වා සමාධිස්ස ආසෙවනවසෙන। <b>උපායභූතාන</b>න්ති “ඡන්දවතො චෙ සමාධි ඉජ්ඣති, මය්හෙව ඉජ්ඣතී”ති සමාධිආසෙවනාය උපායභූතානං।
cen:සුත්තන්තභාජනීයවණ්ණනා නිට්ඨිතා।
tit:2:අභිධම්මභාජනීයවණ්ණනා
bod:444:සාධිපතිවාරානි අට්ඨසතානි, තෙසු පච්චෙකං චත්තාරො ඉද්ධිපාදා න සම්භවන්තීති ආහ <b>“සාධිපතිවාරානං පරිපුණ්ණානං අභාවා”</b>ති। තත්ථ කාරණමාහ <b>“න හි අධිපතීනං අධිපතයො විජ්ජන්තී”</b>ති। යදි හි අධිපතී සියුං සාධිපතීති ඉද්ධිපාදභෙදෙන ද්වත්තිංස නයසතානි, සුද්ධිකානි අට්ඨාති චත්තාරි නයසහස්සානි භවෙය්යුං, තං පන නත්ථීති අධිප්පායො। යත්තකා පන නයා ඉධ ලබ්භන්ති, තං දස්සෙතුං <b>“එකෙකස්මිං පනා”</b>තිආදි වුත්තං। සුද්ධිකානි අට්ඨ නයසතානි සාධිපතිකානිපි අට්ඨෙවාති චතුන්නං මග්ගානං වසෙන සොළස නයසතානි।
cen:අභිධම්මභාජනීයවණ්ණනා නිට්ඨිතා।
tit:3:පඤ්හපුච්ඡකවණ්ණනා
bod:සයං ජෙට්ඨකභාවෙන පවත්තනතො චත්තාරො අධිපතයො අඤ්ඤමඤ්ඤං ගරුං න කරොන්ති। තස්මා “චත්තාරො ඉද්ධිපාදා න මග්ගාධිපතිනො”ති වුත්තා। තෙනාහ <b>“අඤ්ඤමඤ්ඤස්ස පන අධිපතයො න භවන්තී”</b>ති। <b>එතමත්ථ</b>න්ති “අධිපතයො අඤ්ඤමඤ්ඤස්ස අධිපතී න භවන්තී”ති එතමත්ථං। <b>අධිපතිනො</b>ති අධිපති භවිතුං සමත්ථස්ස। <b>අධිපතිං න කරොන්තී</b>ති අධිපතිං කත්වා ගරුං කත්වා <pb V=.166/> නප්පවත්තන්ති। <b>අධිපතීනං සහභාවෙ</b>ති අධිපතිකිච්චකරණෙන සහපවත්තියං। <b>“අවීමංසාධිපතිකස්ස මග්ගස්ස අභාවා”</b>ති ඉදං “අධිපතිතාසමත්ථා ධම්මා අධිපතිභාවෙනෙව පවත්තෙය්යු”න්ති දොසාරොපනවසෙනාහ, න යථාධිගතවසෙන। අධිපතිධම්මානඤ්හි පුබ්බාභිසඞ්ඛාරෙ සති අධිපතිභාවෙන පවත්ති, න අඤ්ඤථාති සහභාවෙපි තදභාවං සන්ධාය විසෙසනං න <pb M=.169/> කත්තබ්බං සියාති සක්කා වත්තුං। <b>අඤ්ඤමඤ්ඤාධිපතිකරණභාවෙ</b>ති අඤ්ඤමඤ්ඤං අධිපතිං කත්වා පවත්තියං। <b>වීමංසාධිපතිකත්තවචන</b>න්ති වීමංසාධිපතිකභාවස්ස වචනං। <b>න වත්තබ්බං සියා</b> සබ්බෙසම්පි අධිපතීනං සාධිපතිකත්තාති අධිප්පායො। <b>සහභාවො පටික්ඛිත්තො එව</b> සාධිපතිභාවස්ස අනෙකංසිකතාවචනතො।
cen:පඤ්හපුච්ඡකවණ්ණනා නිට්ඨිතා।
cen:ඉද්ධිපාදවිභඞ්ගවණ්ණනා නිට්ඨිතා।
