cha:29:පණ්ණදායකවග්ගො
sub:1-10:පණ්ණදායකත්ථෙරඅපදානාදිවණ්ණනා
bod:1-2:එකූනතිංසතිමෙ <pb V=2.188/> වග්ගෙ පඨමාපදානෙ <b>පණ්ණභොජනභොජනො</b>ති ඛීරපණ්ණාදිභොජනස්ස භුඤ්ජනත්ථාය පණ්ණසාලාය නිසින්නො <b>අම්හි</b> භවාමීති අත්ථො। <b>උපවිට්ඨඤ්ච මං සන්ත</b>න්ති පණ්ණසාලායං උපවිට්ඨං සන්තං විජ්ජමානං මං। <b>උපාගච්ඡි මහාඉසී</b>ති මහන්තෙ සීලාදිඛන්ධෙ එසනතො මහාඉසි। <b>ලොකපජ්ජොතො</b> ලොකපදීපො <b>සිද්ධත්ථො</b> භගවා උපගච්ඡි, මම සමීපං අගමාසීති අත්ථො। <b>නිසින්නස්ස පණ්ණසන්ථරෙ</b>ති උපගන්ත්වා පණ්ණසන්ථරෙ නිසින්නස්ස ඛාදනත්ථාය සෙදිතං <b>පණ්ණං</b> මයා දින්නන්ති සම්බන්ධො।
bod:5-7:දුතියාපදානෙ සිනෙරුසමසන්තොසො ධරණීසමසාදිසො සිද්ධත්ථො භගවාති සම්බන්ධො। <b>වුට්ඨහිත්වා සමාධිම්හා</b>ති නිරොධසමාපත්තිතො වුට්ඨහිත්වා විසුං හුත්වාති අත්ථො। <b>භික්ඛාය මමුපට්ඨිතො</b>ති භික්ඛාචාරවෙලාය “අජ්ජ මම යො කොචි කිඤ්චි දානං දදාති, තස්ස මහප්ඵල”න්ති චින්තෙත්වා නිසින්නස්ස මම සන්තිකං සමීපං උපට්ඨිතො සමීපමාගතොති අත්ථො। <b>හරීතකං…පෙ॰… ඵාරුසකඵලානි චා</b>ති එවං සබ්බං තං ඵලං සබ්බලොකානුකම්පිනො තස්ස <b>සිද්ධත්ථස්ස මහෙසිස්ස</b> මයා විප්පසන්නෙන චෙතසා දින්නන්ති අත්ථො।
bod:11-12:තතියාපදානෙ <pb P=.473/> <b>සීහං යථා වනචර</b>න්ති වනෙ චරමානං සීහරාජං ඉව චරමානං සිද්ධත්ථං භගවන්තන්ති සම්බන්ධො। <b>නිසභාජානියං යථා</b>ති වසභො, නිසභො, විසභො, ආසභොති චත්තාරො ගවජෙට්ඨකා। තෙසු ගවසතස්ස ජෙට්ඨකො වසභො, ගවසහස්සස්ස ජෙට්ඨකො නිසභො, ගවසතසහස්සස්ස ජෙට්ඨකො විසභො, ගවකොටිසතසහස්සස්ස <pb M=2.194/> ජෙට්ඨකො ආසභො। ඉධ පන ආසභො “නිසභො”ති වුත්තො, ආජානීයං අභීතං නිච්චලං උසභරාජං ඉවාති අත්ථො। <b>කකුධං විලසන්තංවා</b>ති පුප්ඵපල්ලවෙහි සොභමානං කකුධරුක්ඛං ඉව නරාසභං නරානං ආසභං උත්තමං ආගච්ඡන්තං සිද්ධත්ථං භගවන්තං දිස්වා සද්ධාය සම්පයුත්තත්තා විප්පසන්නෙන චෙතසා පච්චුග්ගමනං අකාසින්ති අත්ථො।
bod:චතුත්ථාපදානාදීනි දසමාවසානානි සුවිඤ්ඤෙය්යානෙවාති।
cen:එකූනතිංසතිමවග්ගවණ්ණනා සමත්තා।
