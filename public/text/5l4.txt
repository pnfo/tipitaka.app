cha:චූළවග්ගො
sub:පාරිවාසිකක්ඛන්ධකකථා
gax:2748:තජ්ජනීයං <pb M=.264/> <pb V=.233/> නියස්සඤ්ච, පබ්බාජං පටිසාරණං।
gae:තිවිධුක්ඛෙපනඤ්චාති, සත්ත කම්මානි දීපයෙ॥
gax:2749:තෙචත්තාලීස වත්තානි, <b>ඛන්ධකෙ</b> කම්මසඤ්ඤිතෙ।
gae:නවාධිකානි තිංසෙව, <b>ඛන්ධකෙ</b> තදනන්තරෙ॥
gax:2750:එවං සබ්බානි වත්තානි, ද්වාසීතෙව මහෙසිනා।
gae:හොන්ති ඛන්ධකවත්තානි, ගහිතාගහණෙන තු॥
gax:2751:පාරිවාසඤ්ච වත්තඤ්ච, සමාදින්නස්ස භික්ඛුනො।
gae:රත්තිච්ඡෙදො කථං වුත්තො, වත්තභෙදො කථං භවෙ?
gax:2752:සහවාසො විනාවාසො, අනාරොචනමෙව ච।
gae:පාරිවාසිකභික්ඛුස්ස, රත්තිච්ඡෙදො ච දුක්කටං॥
gax:2753:එකච්ඡන්නෙ පනාවාසෙ, පකතත්තෙන භික්ඛුනා।
gae:නිවාසො දකපාතෙන, උක්ඛිත්තස්ස නිවාරිතො॥
gax:2754:පාරිවාසිකභික්ඛුස්ස, අන්තොයෙව න ලබ්භති।
gae:ඉච්චෙවං පන නිද්දිට්ඨං, <b>මහාපච්චරියං</b> පන॥
gax:2755:“අවිසෙසෙන නිද්දිට්ඨං, මහාඅට්ඨකථාදිසු।
gae:උභින්නං දකපාතෙන, නිවාසො වාරිතො”ති හි॥
gax:2756:අභික්ඛුකෙ පනාවාසෙ, අනාවාසෙපි කත්ථචි।
gae:විප්පවාසං වසන්තස්ස, රත්තිච්ඡෙදො ච දුක්කටං॥
gax:2757:පාරිවාසිකභික්ඛුස්ස, භික්ඛුං දිස්වාන තඞ්ඛණෙ।
gae:නාරොචෙන්තස්ස චෙතස්ස, රත්තිච්ඡෙදො ච දුක්කටං॥
gax:2758:පඤ්චෙව <pb M=.265/> ච යථාවුඩ්ඪං, ලභතෙ පාරිවාසිකො।
gae:කාතුං තත්ථෙව ච ඨත්වා, උපොසථපවාරණං॥
gax:2759:වස්සසාටිං <pb V=.234/> යථාවුඩ්ඪං, දෙන්ති චෙ සඞ්ඝදායකා।
gae:ඔණොජනං තථා භත්තං, ලභතෙ පඤ්චිමෙ පන॥
cen:පාරිවාසිකක්ඛන්ධකකථා।
sub:සමථක්ඛන්ධකකථා
gax:2760:විවාදාධාරතා චානු-වාදාධිකරණම්පි ච।
gae:ආපත්තාධාරතා චෙව, කිච්චාධිකරණම්පි ච॥
gax:2761:එතානි පන චත්තාරි, වුත්තානි ච මහෙසිනා।
gae:භෙදකාරකවත්ථූනි, <b>විවාදො</b> තත්ථ නිස්සිතො॥
gax:2762:විපත්තියො චතස්සොව, <b>අනුවාදො</b> උපාගතො।
gae:<b>ආපත්තාධාරතා</b> නාම, සත්ත ආපත්තියො මතා॥
gax:2763:සඞ්ඝකිච්චානි නිස්සාය, <b>කිච්චාධිකරණං</b> සියා।
gae:එතෙසං තු චතුන්නම්පි, සමත්තා සමථා මතා॥
gax:2764:සම්මුඛා සති චාමූළ්හො, පටිඤ්ඤාවිනයොපි ච।
gae:තස්සපාපියසී චෙව, තථා යෙභුය්යසීපි ච॥
gax:2765:තිණවත්ථාරකො චෙව, සත්තමො විනයො මතො।
gae:සත්තිමෙ සමථා වුත්තා, බුද්ධෙනාදිච්චබන්ධුනා॥
gax:2766:විවාදො සම්මති ද්වීහි, අනුවාදො චතූහි ච।
gae:ආපත්ති පන තීහෙව, කිච්චමෙකෙන සම්මති॥
gax:2767:ඡට්ඨෙන පඨමෙනාපි, විවාදො එත්ථ සම්මති।
gae:සම්මුඛාවිනයාදීහි, අනුපුබ්බෙන තීහිපි॥
gax:2768:තථෙව <pb M=.266/> පඤ්චමෙනාපි, අනුවාදො හි සම්මති।
gae:සම්මුඛෙන පටිඤ්ඤාය, තිණවත්ථාරකෙන ච॥
gax:2769:ආපත්තූපසමං යාති, තීහෙව සමථෙහි සා।
gae:සම්මුඛාවිනයෙනෙව, කිච්චමෙකෙන සම්මති॥
gax:2770:යෙභුය්යසිකකම්මෙ <pb V=.235/> තු, සලාකං ගාහයෙ බුධො।
gae:ගූළ්හෙන විවටෙනාපි, කණ්ණජප්පෙන වා පන॥
gax:2771:අලජ්ජුස්සදෙ ගූළ්හෙන, විවටෙනෙව ලජ්ජිසු।
gae:බාලෙසු කණ්ණජප්පෙන, සලාකං ගාහයෙ බුධො॥
gax:2772:ලජ්ජී අලජ්ජී බාලොති, කෙන සක්කා විජානිතුං?
gae:සකෙන කම්මුනායෙව, තෙන සක්කා විජානිතුං॥
gax:2773:ආපජ්ජති ච සඤ්චිච්ච, ආපත්තිං පරිගූහති।
gae:ඡන්දාදිඅගතිං යාති, <b>අලජ්ජී</b> එදිසො සියා॥
gax:2774:නාපජ්ජති ච සඤ්චිච්ච, ආපත්තිං න ච ගූහති।
gae:න ගච්ඡතිගතිඤ්චාපි, එදිසො <b>ලජ්ජි</b> පුග්ගලො॥
gax:2775:දුච්චින්තිතො ච දුබ්භාසී, තථා දුක්කටකාරිකො।
gae:එදිසො පන <b>“බාලො”</b>ති, ලක්ඛණෙනෙව ඤායති॥
gax:2776:තිධා සලාකගාහෙන, බහුකා ධම්මවාදිනො।
gae:යෙභුය්යසිකකම්මෙන, කත්තබ්බන්ති ජිනොබ්රවි॥
gax:2777:අලජ්ජී සානුවාදො ච, අසුචී කම්මතො ච යො।
gae:තස්සපාපියසීකම්ම-යොග්ගො සො හොති පුග්ගලො॥
gax:2778:භණ්ඩනෙ කලහෙ ජාතෙ, විවාදස්මිං අනප්පකෙ।
gae:බහුඅස්සාමණෙ චිණ්ණෙ, අනග්ගෙපි ච භස්සකෙ॥
gax:2779:මූලමූලං ගවෙසන්තං, හොති වාළඤ්ච කක්ඛළං।
gae:තිණවත්ථාරකෙනෙව, කාතබ්බන්ති පකාසිතං॥
gax:2780:යථා <pb M=.267/> ච තිණපණ්ණෙන, ඡන්නං ගූථඤ්ච මුත්තකං।
gae:න ච වායති දුග්ගන්ධං, වූපසම්මති තඞ්ඛණෙ॥
gax:2781:ඨපෙත්වා ථුල්ලවජ්ජඤ්ච, ගිහීහි පටිසංයුතං।
gae:දිට්ඨාවිකම්මිකඤ්චෙව, යො ච තත්ථ න හොති තං॥
gax:2782:සෙසායාපත්තියා යාව, උපසම්පදමාළතො।
gae:සුද්ධො හොති නිරාපත්ති, තිණවත්ථාරකෙ තථා॥
cen:සමථක්ඛන්ධකකථා।
sub:ඛුද්දකවත්ථුක්ඛන්ධකකථා
gax:2783:රුක්ඛෙ <pb V=.236/> වා පන කුට්ටෙවා, අට්ටානෙ ථම්භකෙසු වා।
gae:න්හායමානො සකං කායං, උග්ඝංසෙය්යස්ස දුක්කටං॥
gax:2784:කායං ගන්ධබ්බහත්ථෙන, කුරුවින්දකසුත්තියා।
gae:මල්ලකෙන න ඝංසෙය්ය, නාඤ්ඤමඤ්ඤඤ්ච කායතො॥
gax:2785:අකතං මල්ලකං නාම, ගිලානස්සෙව වට්ටති।
gae:කතං තං මල්ලකං නාම, සබ්බෙසම්පි න වට්ටති॥
gax:2786:කපාලිට්ඨකඛණ්ඩානි, සබ්බස්ස පුථුපාණිකං।
gae:ගිලානස්සාගිලානස්ස, වත්ථවට්ටි ච වට්ටති॥
gax:2787:වුත්තා ඵෙණකපාසාණ-කථලා පාදඝංසනෙ।
gae:වට්ටං වා චතුරස්සං වා, කතකං න ච වට්ටති॥
gax:2788:යං කිඤ්චිපි අලඞ්කාරං, ධාරෙන්තස්සපි දුක්කටං।
gae:හොති අන්තමසො තාල-පණ්ණමත්තම්පි භික්ඛුනො॥
gax:2789:ඔසණ්හෙය්ය සකෙ කෙසෙ, යො හත්ථඵණකෙන වා।
gae:ඵණකෙනපි කොච්ඡෙන, දුක්කටං තස්ස නිද්දිසෙ॥
gax:2790:සිත්ථතෙලොදතෙලෙහි <pb M=.268/>, මණ්ඩනත්ථං න වට්ටති।
gae:අනුලොමනිපාතත්ථං, උද්ධංලොමෙන භික්ඛුනා॥
gax:2791:හත්ථං තෙලෙන තෙමෙත්වා, පුඤ්ඡිතබ්බා සිරොරුහා।
gae:වට්ටතුණ්හාභිතත්තස්ස, අල්ලහත්ථෙන පුඤ්ඡිතුං॥
gax:2792:ආදාසෙ උදපත්තෙ වා, යත්ථ කත්ථචි අත්තනො।
gae:මුඛබිම්බං විනා හෙතුං, ඔලොකෙන්තස්ස දුක්කටං॥
gax:2793:“සඤ්ඡවිං තු මුඛං, නො”ති, දට්ඨුමාබාධපච්චයා।
gae:“ජිණ්ණො නො”තායුසඞ්ඛාර-ජානනත්ථඤ්ච වට්ටති॥
gax:2794:නච්චං වා පන ගීතං වා, වාදිතං වාපි භික්ඛුනො।
gae:දට්ඨුං වා පන සොතුං වා, ගච්ඡතො හොති දුක්කටං॥
gax:2795:දට්ඨුමන්තමසො මොර-නච්චම්පි ච න වට්ටති।
gae:සොතුමන්තමසො දන්ත-ගීතම්පි ච න වට්ටති॥
gax:2796:නච්චන්තස්ස <pb V=.237/> සයං වාපි, නච්චාපෙන්තස්ස දුක්කටං।
gae:අනාපත්තන්තරාරාමෙ, ඨත්වා සුණාති පස්සති॥
gax:2797:“පස්සිස්සාමී”ති නච්චං වා, ගීතං වා පන වාදිතං।
gae:විහාරතො විහාරං වා, ගච්ඡතො හොති දුක්කටං॥
gax:2798:ආපත්තන්තොවිහාරෙපි, උට්ඨහිත්වාන ගච්ඡතො।
gae:ඨත්වා ගීවං පසාරෙත්වා, පස්සතොපි ච වීථියං॥
gax:2799:කෙසා දීඝා න ධාරෙය්යා, යො ධාරෙය්යස්ස දුක්කටං।
gae:ද්වඞ්ගුලං වා දුමාසං වා, තතො උද්ධං න වට්ටති॥
gax:2800:නඛෙ නාසිකලොමානි, දීඝානි න තු ධාරයෙ।
gae:න ච වීසතිමට්ඨං වා, කාතුං වට්ටති භික්ඛුනො॥
gax:2801:කප්පාපෙය්ය විසුං මස්සුං, දාඨිකං වා ඨපෙය්ය යො।
gae:සංහරාපෙය්ය වා ලොමං, සම්බාධෙ තස්ස දුක්කටං॥
gax:2802:ඡින්දතො <pb M=.269/> දුක්කටං වුත්තං, කෙසෙ කත්තරිකාය වා।
gae:අගිලානස්ස අඤ්ඤෙන, ඡින්දාපෙන්තස්ස වා තථා॥
gax:2803:ඡින්දතො අත්තනො අඞ්ග-ජාතං ථුල්ලච්චයං සියා।
gae:සෙසඞ්ගඡෙදනෙ අත්ත-වධෙ ආපත්ති දුක්කටං॥
gax:2804:අහිකීටාදිදට්ඨස්ස, තාදිසාබාධපච්චයා।
gae:න දොසො ඡින්දතො අඞ්ගං, මොචෙන්තස්ස ච ලොහිතං॥
gax:2805:අපරිස්සාවනො මග්ගං, සචෙ ගච්ඡති දුක්කටං।
gae:යාචමානස්ස වා මග්ගෙ, තථෙවාදදතොපි තං॥
gax:2806:න භුඤ්ජෙ න පිවෙ නග්ගො, න ඛාදෙ න ච සායයෙ।
gae:න දදෙ න ච ගණ්හෙය්ය, න ගච්ඡෙය්යපි අඤ්ජසං॥
gax:2807:වන්දිතබ්බං න නග්ගෙන, වන්දාපෙතබ්බමෙව වා।
gae:පරිකම්මං න කාතබ්බං, න නග්ගෙන ච කාරයෙ॥
gax:2808:පරිකම්මෙ පටිච්ඡාදී, තිස්සො ජන්තාඝරාදිකා।
gae:වුත්තා, වත්ථපටිච්ඡාදී, සබ්බත්ථ පන වට්ටති॥
gax:2809:යත්ථ කත්ථචි පෙළායං, භුඤ්ජිතුං න ච වට්ටති।
gae:එකතො භුඤ්ජතො හොති, දුක්කටං එකභාජනෙ॥
gax:2810:එකපාවුරණා <pb V=.238/> එක-ත්ථරණා වා නිපජ්ජරෙ।
gae:එකමඤ්චෙපි වා තෙසං, හොති ආපත්ති දුක්කටං॥
gax:2811:න නිසීදෙය්ය සඞ්ඝාටි-පල්ලත්ථිකමුපාගතො।
gae:කිඤ්චි කීළං න කීළෙය්ය, පලිතං න ච ගාහයෙ॥
gax:2812:භමුකාය නලාටෙ වා, දාඨිකායපි උග්ගතං।
gae:තාදිසං පලිතං චඤ්ඤං, ගාහාපෙතුම්පි වට්ටති॥
gax:2813:අගිලානො සචෙ භික්ඛු, ඡත්තං ධාරෙය්ය දුක්කටං।
gae:අත්තනො චීවරාදීනං, ගුත්තත්ථං පන වට්ටති॥
gax:2814:හත්ථිසොණ්ඩං <pb M=.270/> චතුක්කණ්ණං, වසනං මච්ඡවාළකං।
gae:වෙල්ලියං තාලවණ්ටඤ්ච, නිවාසෙන්තස්ස දුක්කටං॥
gax:2815:ගහිපාරුපනං වාපි, පාරුපන්තස්ස දුක්කටං।
gae:නිවාසනෙ පාරුපනෙ, පරිමණ්ඩලතා මතා॥
gax:2816:ලොකායතං න වාචෙය්ය, න ච තං පරියාපුණෙ।
gae:න තිරච්ඡානවිජ්ජා වා, වාචෙතබ්බාව භික්ඛුනා॥
gax:2817:න ච වට්ටති ධාරෙතුං, සබ්බා චාමරිබීජනී।
gae:න චාලිම්පෙය්ය දායං වා, න ච ලඤ්ජෙ මුඛම්පි ච॥
gax:2818:න වහෙ උභතොකාජං, වට්ටතන්තරකාජකං।
gae:සීසක්ඛන්ධකටොලම්බ-භාරෙ දොසො න විජ්ජති॥
gax:2819:අට්ඨඞ්ගුලාදිකං භික්ඛු, පච්ඡිමං චතුරඞ්ගුලා।
gae:ඛාදතො දන්තකට්ඨඤ්ච, හොති ආපත්ති දුක්කටං॥
gax:2820:රුක්ඛං නෙවාභිරූහෙය්ය, කිච්චෙ සතිපි පොරිසං।
gae:ආපදාසු යථාකාමං, වට්ටතෙවාභිරූහිතුං॥
gax:2821:ලසුණං න ච ඛාදෙය්ය, සචෙ නාකල්ලකො සියා।
gae:නාරොපෙතබ්බකං බුද්ධ-වචනං අඤ්ඤථා පන॥
gax:2822:ඛිපිතෙන ච වත්තබ්බං, “ජීවා”ති, ගිහිනා පුන।
gae:“ජීවථා”ති ච වුත්තෙන, “චිරං ජීවා”ති වට්ටති॥
gax:2823:සාමණෙරං ගහට්ඨං වා, ආකොටෙන්තස්ස දුක්කටං।
gae:සයනෙ පුප්ඵසංකිණ්ණෙ, න වට්ටති නිපජ්ජිතුං॥
gax:2824:ඛුරභණ්ඩං <pb V=.239/> න ගණ්හෙය්ය, සචෙ න්හාපිතපුබ්බකො।
gae:න ච ධාරණියා උණ්හී, සබ්බා බාහිරලොමිකා॥
gax:2825:අඞ්ගරාගං කරොන්තස්ස, දුක්කටං සමුදීරිතං।
gae:අකායබන්ධනස්සාපි, ගාමං පවිසතොපි ච॥
gax:2826:ලොහජං <pb M=.271/> දාරුජං සබ්බං, කප්පියං මත්තිකාමයං।
gae:විනා සත්ථඤ්ච පත්තඤ්ච, කතකං කුම්භකාරිකං॥
cen:ඛුද්දකවත්ථුක්ඛන්ධකකථා।
sub:සෙනාසනක්ඛන්ධකකථා
gax:2827:ආසන්දිකො අතික්කන්ත-පමාණොපි ච වට්ටති।
gae:තථා පඤ්චඞ්ගපීඨම්පි, සත්තඞ්ගම්පි ච වට්ටති॥
gax:2828:තූලොනද්ධා ඝරෙයෙව, මඤ්චපීඨා නිසීදිතුං।
gae:සීසපාදූපධානඤ්ච, අගිලානස්ස වට්ටති॥
gax:2829:සන්ථරිත්වා ගිලානස්ස, උපධානානි තත්ථ ච।
gae:පච්චත්ථරණකං දත්වා, නිපජ්ජන්තස්ස වට්ටති॥
gax:2830:තිරියං මුට්ඨිරතනං, හොති බිම්බොහනං මිතං।
gae:දීඝතො ච දියඩ්ඪං වා, ද්විහත්ථන්ති <b>කුරුන්දියං</b>॥
gax:2831:පූරිතා චොළපණ්ණුණ්ණ-තිණවාකෙහි පඤ්චහි।
gae:භිසියො භාසිතා පඤ්ච, තූලානං ගණනාවසා॥
gax:2832:භිසිතූලානි පඤ්චෙව, තථා තූලානි තීණිපි।
gae:ලොමානි මිගපක්ඛීනං, ගබ්භා බිම්බොහනස්සිමෙ॥
gax:2833:මනුස්සලොමං ලොමෙසු, පුප්ඵෙසු බකුලාදිකං।
gae:සුද්ධං තමාලපත්තඤ්ච, පණ්ණෙසු න ච වට්ටති॥
gax:2834:උණ්ණාදිකං පඤ්චවිධඤ්ච තූලං।
gax:මහෙසිනා යං භිසියං පවුත්තං।
gax:මසූරකෙ <pb V=.240/> තං පන වට්ටතීති।
gae:<b>කුරුන්දියං</b> අට්ඨකථාය වුත්තං॥
gax:2835:යදෙතං <pb M=.272/> තිවිධං තූලං, භිසියං තං අකප්පියං।
gae:මිස්සං තමාලපත්තං තු, සබ්බත්ථ පන වට්ටති॥
gax:2836:රූපං තු පුරිසිත්ථීනං, තිරච්ඡානගතස්ස වා।
gae:කාරෙන්තස්ස කරොතො වා, හොති ආපත්ති දුක්කටං॥
gax:2837:ජාතකං පන වත්ථුං වා, කාරාපෙතුං පරෙහි වා।
gae:මාලාකම්මං ලතාකම්මං, සයං කාතුම්පි වට්ටති॥
gax:2838:සමානාසනිකො නාම, ද්වීහි වස්සෙහි යො පන।
gae:වුඩ්ඪො වා දහරො වාපි, වස්සෙනෙකෙන වා පන॥
gax:2839:සමානවස්සෙ වත්තබ්බං, කිඤ්ච නාමිධ විජ්ජති।
gae:සත්තවස්සතිවස්සෙහි, පඤ්චවස්සො නිසීදති॥
gax:2840:හෙට්ඨා දීඝාසනං තිණ්ණං, යං පහොති නිසීදිතුං।
gae:එකමඤ්චෙපි පීඨෙ වා, ද්වෙ නිසීදන්ති වට්ටති॥
gax:2841:උභතොබ්යඤ්ජනං ඉත්ථිං, ඨපෙත්වා පණ්ඩකං පන।
gae:දීඝාසනෙ අනුඤ්ඤාතං, සබ්බෙහිපි නිසීදිතුං॥
gax:2842:පුරිමිකො පච්ඡිමිකො, තථෙවන්තරමුත්තකො।
gae:තයො සෙනාසනග්ගාහා, සම්බුද්ධෙන පකාසිතා॥
gax:2843:පුබ්බාරුණා පාටිපදස්ස යාව।
gax:පුනාරුණො භිජ්ජති නෙව තාව।
gax:ඉදඤ්හි සෙනාසනගාහකස්ස।
gae:ඛෙත්තන්ති වස්සූපගමෙ වදන්ති॥
gax:2844:පාතොව ගාහිතෙ අඤ්ඤො, භික්ඛු සෙනාසනෙ පන।
gae:සචෙ යාචති ආගන්ත්වා, වත්තබ්බො ගාහිතන්ති සො॥
gax:2845:සඞ්ඝිකං අපලොකෙත්වා, ගහිතං වස්සවාසිකං।
gae:අන්තොවස්සෙපි විබ්භන්තො, ලභතෙ තත්රජං සචෙ॥
gax:2846:වුට්ඨවස්සො <pb M=.273/> සචෙ භික්ඛු, කිඤ්චි ආවාසිහත්ථතො।
gae:ගහෙත්වා කප්පියං භණ්ඩං, දත්වා තස්සත්තනො පන॥
gax:2847:“අසුකස්මිං <pb V=.241/> කුලෙ මය්හං, වස්සාවාසිකචීවරං।
gae:ගාහිතං ගණ්හ”ඉච්චෙවං, වත්වා ගච්ඡති සො දිසං॥
gax:2848:උප්පබ්බජති චෙ තත්ථ, ගතට්ඨානෙ, න ලබ්භති।
gae:ගහෙතුං තස්ස සම්පත්තං, සඞ්ඝිකංයෙව තං සියා॥
gax:2849:මනුස්සෙ සම්මුඛා තත්ථ, පටිච්ඡාපෙති චෙ පන।
gae:සබ්බං ලභති සම්පත්තං, වස්සාවාසිකචීවරං॥
gax:2850:ආරාමො ච විහාරො ච, වත්ථූනි දුවිධස්සපි।
gae:භිසි බිම්බොහනං මඤ්ච-පීඨන්ති තතියං පන॥
gax:2851:ලොහකුම්භී කටාහඤ්ච, භාණකො ලොහවාරකො।
gae:වාසි ඵරසු කුද්දාලො, කුඨාරී ච නිඛාදනං॥
gax:2852:වල්ලි වෙළු තිණං පණ්ණං, මුඤ්ජපබ්බජමෙව ච।
gae:මත්තිකා දාරුභණ්ඩඤ්ච, පඤ්චමං තු යථාහ ච॥
gax:2853:“ද්වීහි සඞ්ගහිතානි ද්වෙ, තතියං චතුසඞ්ගහං।
gae:චතුත්ථං නවකොට්ඨාසං, පඤ්චමං අට්ඨධා මතං॥
gax:2854:ඉති පඤ්චහි රාසීහි, පඤ්චනිම්මලලොචනො।
gae:පඤ්චවීසවිධං නාථො, ගරුභණ්ඩං පකාසයි”॥
gax:2855:ඉදඤ්හි පන සඞ්ඝස්ස, සන්තකං ගරුභණ්ඩකං।
gae:විස්සජ්ජෙන්තො විභාජෙන්තො, භික්ඛු ථුල්ලච්චයං ඵුසෙ॥
gax:2856:භික්ඛුනා ගරුභණ්ඩං තු, සඞ්ඝෙන හි ගණෙන වා।
gae:විස්සජ්ජිතමවිස්සට්ඨං, විභත්තමවිභාජිතං॥
gax:2857:පුරිමෙසු හි තීස්වෙත්ථ, න චත්ථාගරුභණ්ඩකං।
gae:ලොහකුම්භී කටාහො ච, ලොහභාණකමෙව ච॥
gax:2858:තිවිධං <pb M=.274/> ඛුද්දකං වාපි, ගරුභණ්ඩකමෙවිදං।
gae:පාදගණ්හනකො ලොහ-වාරකො භාජියො මතො॥
gax:2859:උද්ධං පන තතො ලොහ-වාරකො ගරුභණ්ඩකං।
gae:භිඞ්කාරාදීනි සබ්බානි, ගරුභණ්ඩානි හොන්ති හි॥
gax:2860:භාජෙතබ්බො අයොපත්තො।
gax:තම්බායොථාලකාපි ච।
gax:ධූමනෙත්තාදිකං <pb V=.242/> නෙව।
gae:භාජෙතබ්බන්ති දීපිතං॥
gax:2861:අත්තනා පටිලද්ධං තං, ලොහභණ්ඩං තු කිඤ්චිපි।
gae:න පුග්ගලිකභොගෙන, භුඤ්ජිතබ්බඤ්හි භික්ඛුනා॥
gax:2862:කංසවට්ටකලොහානං, භාජනානිපි සබ්බසො।
gae:න පුග්ගලිකභොගෙන, වට්ටන්ති පරිභුඤ්ජිතුං॥
gax:2863:තිපුභණ්ඩෙපි එසෙව, නයො ඤෙය්යො විභාවිනා।
gae:න දොසො සඞ්ඝිකෙ අත්ථි, ගිහීනං සන්තකෙසු වා॥
gax:2864:ඛීරපාසාණසම්භූතං, ගරුකං තට්ටකාදිකං।
gae:පාදගණ්හනතො උද්ධං, ඝටකො ගරුභණ්ඩකො॥
gax:2865:සිඞ්ගිසජ්ඣුමයං හාර-කූටජං ඵලිකුබ්භවං।
gae:භාජනානි න වට්ටන්ති, ගිහීනං සන්තකානිපි॥
gax:2866:වාසි භාජනියා ඛුද්දා, ගරුභණ්ඩං මහත්තරී।
gae:තථා ඵරසු වෙජ්ජානං, සිරාවෙධනකම්පි ච॥
gax:2867:කුඨාරි වාසි කුද්දාලො, ගරුභණ්ඩං නිඛාදනං।
gae:සිඛරම්පි ච තෙනෙව, ගහිතන්ති පකාසිතං॥
gax:2868:චතුරස්සමුඛං දොණි-මුඛං වඞ්කම්පි තත්ථ ච।
gae:සදණ්ඩං ඛුද්දකං සබ්බං, ගරුභණ්ඩං නිඛාදනං॥
gax:2869:මුට්ඨිකමධිකරණී <pb M=.275/>, සණ්ඩාසො වා තුලාදිකං।
gae:කිඤ්චි සඞ්ඝස්ස දින්නං චෙ, තං සබ්බං ගරුභණ්ඩකං॥
gax:2870:න්හාපිතස්ස ච සණ්ඩාසො, කත්තරී ච මහත්තරී।
gae:මහාපිප්ඵලකං තුන්න-කාරානං ගරුභණ්ඩකං॥
gax:2871:වල්ලි සඞ්ඝස්ස දින්නා වා, තත්ථජාතාපි රක්ඛිතා।
gae:අඩ්ඪබාහුප්පමාණාපි, ගරු වෙත්තලතාදිකා॥
gax:2872:සුත්තවාකාදිනිබ්බත්තා, රජ්ජුකා යොත්තකානි වා।
gae:සඞ්ඝස්ස දින්නකාලෙ තු, ගච්ඡන්ති ගරුභණ්ඩතං॥
gax:2873:නාළිකෙරස්ස හීරෙ වා, වාකෙ වා පන කෙනචි।
gae:වට්ටෙත්වා හි කතා එක-වට්ටාපි ගරුභණ්ඩකං॥
gax:2874:වෙළු <pb V=.243/> සඞ්ඝස්ස දින්නො වා, රක්ඛිතො තත්ථජාතකො।
gae:අට්ඨඞ්ගුලායතො සූචි-දණ්ඩමත්තො ගරුං සියා॥
gax:2875:ඡත්තදණ්ඩසලාකායො, දණ්ඩො කත්තරයට්ඨිපි।
gae:පාදගණ්හනකා තෙල-නාළී භාජනියා ඉමෙ॥
gax:2876:මුඤ්ජාදීසුපි යං කිඤ්චි, මුට්ඨිමත්තං ගරුං සියා।
gae:තාලපණ්ණාදිමෙකම්පි, දින්නං වා තත්ථජාතකං॥
gax:2877:අට්ඨඞ්ගුලප්පමාණොපි, ගරුකං රිත්තපොත්ථකො।
gae:මත්තිකා පකතී වාපි, පඤ්චවණ්ණා සුධාපි වා॥
gax:2878:සිලෙසාදීසු වා කිඤ්චි, දින්නං වා තත්ථජාතකං।
gae:තාලපක්කපමාණං තු, ගරුභණ්ඩන්ති දීපිතං॥
gax:2879:වල්ලිවෙළාදිකං කිඤ්චි, අරක්ඛිතමගොපිතං।
gae:ගරුභණ්ඩං න හොතෙව, ගහෙතබ්බං යථාසුඛං॥
gax:2880:රක්ඛිතං ගොපිතං වාපි, ගහෙතබ්බං තු ගණ්හතා।
gae:සමකං අතිරෙකං වා, දත්වා ඵාතිකමෙව වා॥
gax:2881:අඤ්ජනං <pb M=.276/> හරිතාලඤ්ච, තථා හිඞ්ගු මනොසිලා।
gae:භාජෙතබ්බන්ති විඤ්ඤෙය්යං, විඤ්ඤුනා විනයඤ්ඤුනා॥
gax:2882:දාරුභණ්ඩෙපි යො කොචි, සූචිදණ්ඩප්පමාණකො।
gae:අට්ඨඞ්ගුලායතො දාරු-භණ්ඩකො ගරුභණ්ඩකං॥
gax:2883:<b>මහාඅට්ඨකථායං</b> තු, විභජිත්වාව දස්සිතං।
gae:ආසන්දිකොපි සත්තඞ්ගො, භද්දපීඨඤ්ච පීඨිකා॥
gax:2884:පීඨමෙළකපාදඤ්ච, තථාමණ්ඩකවට්ටකං।
gae:කොච්ඡං පලාලපීඨඤ්ච, ධොවනෙ ඵලකම්පි ච॥
gax:2885:භණ්ඩිකා මුග්ගරො චෙව, වත්ථඝට්ටනමුග්ගරො।
gae:අම්බණම්පි ච මඤ්ජූසා, නාවා රජනදොණිකා॥
gax:2886:උළුඞ්කොපි සමුග්ගොපි, කරණ්ඩම්පි කටච්ඡුපි।
gae:එවමාදි තු සබ්බම්පි, සඞ්ඝිකං ගරුභණ්ඩකං॥
gax:2887:සබ්බං දාරුමයං ගෙහ-සම්භාරං ගරුකං මතං।
gae:භාජියං කප්පියං චම්මං, අකප්පියමභාජියං॥
gax:2888:එළචම්මං <pb V=.244/> ගරුං වුත්තං, තථෙවොදුක්ඛලාදිකං।
gae:පෙසකාරාදිභණ්ඩඤ්ච, කසිභණ්ඩඤ්ච සඞ්ඝිකං॥
gax:2889:තථෙවාධාරකො පත්ත-පිධානං තාලවණ්ටකං।
gae:බීජනී පච්ඡි චඞ්කොටං, සබ්බා සම්මුඤ්ජනී ගරු॥
gax:2890:යං කිඤ්චි භූමත්ථරණං, යො කොචි කටසාරකො।
gae:චක්කයුත්තකයානඤ්ච, සබ්බම්පි ගරුභණ්ඩකං॥
gax:2891:ඡත්තඤ්ච මුට්ඨිපණ්ණඤ්ච, විසාණංතුම්බභාජනං।
gae:උපාහනාරණීධම්ම-කරණාදි ලහුං ඉදං॥
gax:2892:හත්ථිදන්තො විසාණඤ්ච, යථාගතමතච්ඡිතං।
gae:මඤ්චපාදාදි යං කිඤ්චි, භාජනීයමනිට්ඨිතං॥
gax:2893:නිට්ඨිතො <pb M=.277/> තච්ඡිතො වාපි, විධො හිඞ්ගුකරණ්ඩකො।
gae:අඤ්ජනී ච සලාකායො, භාජනී උදපුඤ්ඡනී॥
gax:2894:සබ්බං කුලාලභණ්ඩම්පි, පරිභොගාරහං පන।
gae:පත්තඞ්ගාරකටාහඤ්ච, ධූමදානං කපල්ලිකා॥
gax:2895:ථූපිකා දීපරුක්ඛො ච, චයනච්ඡදනිට්ඨකා।
gae:සඞ්ඝිකං පන සබ්බම්පි, ගරුභණ්ඩන්ති දීපිතං॥
gax:2896:පත්තො කඤ්චනකො චෙව, ථාලකං කුණ්ඩිකාපි ච।
gae:ඝටකො ලොහභණ්ඩෙපි, කුණ්ඩිකාපි ච භාජියා॥
gax:2897:ගරුනා ගරුභණ්ඩඤ්ච, ථාවරෙන ච ථාවරං।
gae:සඞ්ඝස්ස පරිවත්තෙත්වා, ගණ්හිතුං පන වට්ටති॥
gax:2898:අධොතෙන ච පාදෙන, නක්කමෙ සයනාසනං।
gae:අල්ලපාදෙන වා භික්ඛු, තථෙව සඋපාහනො॥
gax:2899:භූමියා නිට්ඨුභන්තස්ස, පරිකම්මකතාය වා।
gae:පරිකම්මකතං භිත්තිං, අපස්සෙන්තස්ස දුක්කටං॥
gax:2900:පරිකම්මකතං භූමිං, සඞ්ඝිකං මඤ්චපීඨකං।
gae:අත්තනො සන්තකෙනෙව, පත්ථරිත්වාන කෙනචි॥
gax:2901:නිපජ්ජිතබ්බං, සහසා, තස්ස නිද්දායතො යදි।
gae:සරීරාවයවො කොචි, මඤ්චං ඵුසති දුක්කටං॥
gax:2902:ලොමෙසු <pb V=.245/> පන ලොමානං, ගණනායෙව දුක්කටං।
gae:තලෙන හත්ථපාදානං, වට්ටතක්කමිතුං පන॥
gax:2903:සහස්සග්ඝනකො කොචි, පිණ්ඩපාතො සචීවරො।
gae:පත්තො අවස්සිකං භික්ඛුං, ලිඛිත්වා ඨපිතොපි ච॥
gax:2904:තාදිසො පිණ්ඩපාතොව, සට්ඨිවස්සානමච්චයෙ।
gae:උප්පන්නො සට්ඨිවස්සස්ස, ඨිතිකාය දදෙ බුධො॥
gax:2905:උද්දෙසභත්තං <pb M=.278/> භුඤ්ජිත්වා, ජාතො චෙ සාමණෙරකො।
gae:ගහෙතුං ලභති තං පච්ඡා, සාමණෙරස්ස පාළියා॥
gax:2906:සම්පුණ්ණවීසවස්සො යො, ස්වෙ උද්දෙසං ලභිස්සති।
gae:අජ්ජ සො උපසම්පන්නො, අතීතා ඨිතිකා සියා॥
gax:2907:සචෙ පන සලාකා තු, ලද්ධා භත්තං න තංදිනෙ।
gae:ලද්ධං, පුනදිනෙ තස්ස, ගාහෙතබ්බං, න සංසයො॥
gax:2908:උත්තරුත්තරිභඞ්ගස්ස, භත්තස්සෙකචරස්ස හි।
gae:විසුඤ්හි ඨිතිකා කත්වා, දාතබ්බා තු සලාකිකා॥
gax:2909:භත්තමෙව සචෙ ලද්ධං, න පනුත්තරිභඞ්ගකං।
gae:ලද්ධමුත්තරිභඞ්ගං වා, න ලද්ධං භත්තමෙව වා॥
gax:2910:යෙන යෙන හි යං යං තු, න ලද්ධං, තස්ස තස්ස ච।
gae:තං තං පුනදිනෙ චාපි, ගාහෙතබ්බන්ති දීපිතං॥
gax:2911:සඞ්ඝුද්දෙසාදිකං භත්තං, ඉදං සත්තවිධම්පි ච।
gae:ආගන්තුකාදිභත්තඤ්ච, චතුබ්බිධමුදීරිතං॥
gax:2912:විහාරවාරභත්තඤ්ච, නිච්චඤ්ච කුටිභත්තකං।
gae:පන්නරසවිධං භත්තං, උද්දිට්ඨං සබ්බමෙවිධ॥
gax:2913:පාළිමට්ඨකථඤ්චෙව, ඔලොකෙත්වා පුනප්පුනං।
gae:සඞ්ඝිකෙ පච්චයෙ සම්මා, විභජෙය්ය විචක්ඛණො॥
cen:සෙනාසනක්ඛන්ධකකථා।
sub:වත්තක්ඛන්ධකකථා
gax:2914:ආගන්තුකාවාසිකපිණ්ඩචාරී-।
gax:සෙනාසනාරඤ්ඤනුමොදනාසු <pb V=.246/>।
gax:වත්තානි භත්තෙ ගමිකස්ස ජන්තා-।
gae:ඝරෙ තථා වච්චකුටිප්පවෙසෙ॥
gax:2915:ආචරියුපජ්ඣායකසිස්සසද්ධි- <pb M=.279/>।
gax:විහාරිවත්තානිපි සබ්බසොව।
gax:වත්තානි වුත්තානි චතුද්දසෙව।
gae:විසුද්ධචිත්තෙන විනායකෙන॥
gax:2916:ආගන්තුකෙන ආරාමං, පවිසන්තෙන භික්ඛුනා।
gae:ඡත්තං පනාපනෙතබ්බං, මුඤ්චිතබ්බා උපාහනා॥
gax:2917:ඔගුණ්ඨනං න කාතබ්බං, සීසෙ චීවරමෙව වා।
gae:න හි තෙන ච ධොතබ්බා, පාදා පානීයවාරිනා॥
gax:2918:වන්දිතබ්බාව පුච්ඡිත්වා, විහාරෙ වුඩ්ඪභික්ඛුනො।
gae:කාලෙ සෙනාසනං තෙන, පුච්ඡිතබ්බඤ්ච භික්ඛුනා॥
gax:2919:වච්චට්ඨානඤ්ච පස්සාව-ට්ඨානං පානීයමෙව ච।
gae:පරිභොජනීයං සඞ්ඝ-කතිකං ගොචරාදිකං॥
gax:2920:වුඩ්ඪමාගන්තුකං දිස්වා, භික්ඛුනාවාසිකෙනපි।
gae:පත්තං පටිග්ගහෙතබ්බං, පච්චුග්ගන්ත්වාන චීවරං॥
gax:2921:ආසනං පඤ්ඤපෙතබ්බං, තස්ස පාදොදකම්පි ච।
gae:උපනික්ඛිපිතබ්බඤ්ච, පුච්ඡිතබ්බඤ්ච වාරිනා॥
gax:2922:වන්දෙය්යො පඤ්ඤපෙතබ්බං, තස්ස සෙනාසනම්පි ච।
gae:අජ්ඣාවුත්ථමවුත්ථං වා, ගොචරාගොචරම්පි ච॥
gax:2923:වච්චට්ඨානඤ්ච පස්සාව-ට්ඨානං සෙක්ඛකුලානි ච।
gae:පවෙසෙ නික්ඛමෙ කාලො, වත්තබ්බො පානියාදිකං॥
gax:2924:සචෙ සො නවකො හොති।
gax:ආගතාගන්තුකො යථා।
gax:නිසින්නෙනෙව <pb V=.247/> තෙනස්ස।
gae:සබ්බමාවාසිභික්ඛුනා॥
gax:2925:“අත්ර <pb M=.280/> පත්තං ඨපෙහීති, නිසීදාහීදමාසනං”।
gae:ඉච්චෙවං පන වත්තබ්බං, දෙය්යං සෙනාසනම්පි ච॥
gax:2926:දාරුමත්තිකභණ්ඩානි, ගන්තුකාමෙන භික්ඛුනා।
gae:ගන්තබ්බං පටිසාමෙත්වා, ථකෙත්වාවසථම්පි ච॥
gax:2927:ආපුච්ඡිත්වාපි ගන්තබ්බං, භික්ඛුනා සයනාසනං।
gae:පුච්ඡිතබ්බෙ අසන්තෙපි, ගොපෙත්වා වාපි සාධුකං॥
gax:2928:සහසා පවිසෙ නාපි, සහසා න ච නික්ඛමෙ।
gae:නාතිදූරෙ නච්චාසන්නෙ, ඨාතබ්බං පිණ්ඩචාරිනා॥
gax:2929:වාමහත්ථෙන සඞ්ඝාටිං, උච්චාරෙත්වාථ භාජනං।
gae:දක්ඛිණෙන පණාමෙත්වා, භික්ඛං ගණ්හෙය්ය පණ්ඩිතො॥
gax:2930:සූපං වා දාතුකාමාති, සල්ලක්ඛෙය්ය මුහුත්තකං।
gae:ඔලොකෙය්යන්තරා භික්ඛු, න භික්ඛාදායිකාමුඛං॥
gax:2931:පානීයාදි පනානෙය්යං, භික්ඛුනාරඤ්ඤකෙනපි।
gae:නක්ඛත්තං තෙන යොගො ච, ජානිතබ්බා දිසාපි ච॥
gax:2932:වච්චපස්සාවතිත්ථානි, භවන්ති පටිපාටියා।
gae:කරොන්තස්ස යථාවුඩ්ඪං, හොති ආපත්ති දුක්කටං॥
gax:2933:සහසා උබ්භජිත්වා වා, න ච වච්චකුටිං විසෙ।
gae:උක්කාසිත්වා බහි ඨත්වා, පවිසෙ සණිකං පන॥
gax:2934:වච්චං න නිත්ථුනන්තෙන, කාතබ්බං පන භික්ඛුනා।
gae:ඛාදතො දන්තකට්ඨං වා, කරොතො හොති දුක්කටං॥
gax:2935:වච්චං පන න කාතබ්බං, බහිද්ධා වච්චදොණියා।
gae:පස්සාවොපි න කාතබ්බො, බහි පස්සාවදොණියා॥
gax:2936:ඛරෙන නාවලෙඛෙය්ය, න කට්ඨං වච්චකූපකෙ।
gae:ඡඩ්ඩෙය්ය න ච පාතෙය්ය, ඛෙළං පස්සාවදොණියා॥
gax:2937:පාදුකාසු <pb M=.281/> ඨිතොයෙව, උබ්භජෙය්ය විචක්ඛණො।
gae:පටිච්ඡාදෙය්ය තත්ථෙව, ඨත්වා නික්ඛමනෙ පන॥
gax:2938:නාචමෙය්ය <pb V=.248/> සචෙ වච්චං, කත්වා යො සලිලෙ සති।
gae:තස්ස දුක්කටමුද්දිට්ඨං, මුනිනා මොහනාසිනා॥
gax:2939:සසද්දං නාචමෙතබ්බං, කත්වා චපු චපූති ච।
gae:ආචමිත්වා සරාවෙපි, සෙසෙතබ්බං න තූදකං॥
gax:2940:ඌහතම්පි අධොවිත්වා, නික්ඛමන්තස්ස දුක්කටං।
gae:උක්ලාපාපි සචෙ හොන්ති, සොධෙතබ්බං අසෙසතො॥
gax:2941:අවලෙඛනකට්ඨෙන, පූරො චෙ පීඨරො පන।
gae:ඡඩ්ඩෙය්ය කුම්භි රිත්තා චෙ, කුම්භිං පූරෙය්ය වාරිනා॥
gax:2942:අනජ්ඣිට්ඨො හි වුඩ්ඪෙන, පාතිමොක්ඛං න උද්දිසෙ।
gae:ධම්මං න ච භණෙ, පඤ්හං, න පුච්ඡෙය්ය න විස්සජෙ॥
gax:2943:ආපුච්ඡිත්වා කථෙන්තස්ස, වුඩ්ඪං වුඩ්ඪතරාගමෙ।
gae:පුන ආපුච්ඡනෙ කිච්චං, නත්ථීති පරිදීපිතං॥
gax:2944:වුඩ්ඪෙනෙකවිහාරස්මිං, සද්ධිං විහරතා පන।
gae:අනාපුච්ඡා හි සජ්ඣායො, න කාතබ්බො කදාචිපි॥
gax:2945:උද්දෙසොපි න කාතබ්බො, පරිපුච්ඡාය කා කථා।
gae:න ච ධම්මො කථෙතබ්බො, භික්ඛුනා ධම්මචක්ඛුනා॥
gax:2946:න දීපො විජ්ඣාපෙතබ්බො, කාතබ්බො වා න චෙව සො।
gae:වාතපානකවාටානි, ථකෙය්ය විවරෙය්ය නො॥
gax:2947:චඞ්කමෙ චඞ්කමන්තො ච, වුඩ්ඪතො පරිවත්තයෙ।
gae:තම්පි චීවරකණ්ණෙන, කායෙන න ච ඝට්ටයෙ॥
gax:2948:පුරතො නෙව ථෙරානං, න්හායෙය්ය න පනූපරි।
gae:උත්තරං ඔතරන්තානං, දදෙ මග්ගං, න ඝට්ටයෙ॥
gax:2949:වත්තං <pb M=.282/> අපරිපූරෙන්තො, න සීලං පරිපූරති।
gae:අසුද්ධසීලො දුප්පඤ්ඤො, චිත්තෙකග්ගං න වින්දති॥
gax:2950:වික්ඛිත්තචිත්තොනෙකග්ගො, සද්ධම්මං න ච පස්සති।
gae:අපස්සමානො සද්ධම්මං, දුක්ඛා න පරිමුච්චති॥
gax:2951:තස්මා හි වත්තං පූරෙය්ය, ජිනපුත්තො විචක්ඛණො।
gae:ඔවාදං බුද්ධසෙට්ඨස්ස, කත්වා නිබ්බානමෙහිති॥
cen:වත්තක්ඛන්ධකකථා।
sub:භික්ඛුනික්ඛන්ධකකථා
gax:2952:කායං <pb V=.249/> ඌරුං ථනං වාපි, විවරිත්වාන භික්ඛුනී।
gae:අත්තනො අඞ්ගජාතං වා, භික්ඛුස්ස න ච දස්සයෙ॥
gax:2953:භික්ඛුනා සහ යං කිඤ්චි, සම්පයොජෙන්තියාපි ච।
gae:තතො භාසන්තියා භික්ඛුං, හොති ආපත්ති දුක්කටං॥
gax:2954:න ච භික්ඛුනියා දීඝං, ධාරෙය්ය කායබන්ධනං।
gae:තෙනෙව කායබන්ධෙන, ථනපට්ටෙන වා පන॥
gax:2955:විලීවෙන ච පට්ටෙන, චම්මපට්ටෙන වා තථා।
gae:දුස්සපට්ටෙන වා දුස්ස-වෙණියා දුස්සවට්ටියා॥
gax:2956:න ඵාසුකා නමෙතබ්බා, දුක්කටං තු නමෙන්තියා।
gae:න ඝංසාපෙය්ය සමණී, ජඝනං අට්ඨිකාදිනා॥
gax:2957:හත්ථං වා හත්ථකොච්ඡං වා, පාදං වා මුඛමූරුකං।
gae:කොට්ටාපෙති සචෙ තස්සා, හොති ආපත්ති දුක්කටං॥
gax:2958:න මුඛං ලිම්පිතබ්බං තු, න චුණ්ණෙතබ්බමෙව ච।
gae:මනොසිලාය වාපත්ති, මුඛං ලඤ්ජන්තියා සියා॥
gax:2959:අඞ්ගරාගො <pb M=.283/> න කාතබ්බො, මුඛරාගොපි වා තථා।
gae:අවඞ්ගං න ච කාතබ්බං, න කාතබ්බං විසෙසකං॥
gax:2960:ඔලොකනකතො රාගා, ඔලොකෙතුං න වට්ටති।
gae:ඨාතබ්බං න ච සාලොකෙ, සනච්චං න ච කාරයෙ॥
gax:2961:දුක්කටං මුනිනා වුත්තං, ගණිකං වුට්ඨපෙන්තියා।
gae:සුරං වා පන මංසං වා, පණ්ණං වා වික්කිණන්තියා॥
gax:2962:වඩ්ඪිං වාපි වණිජ්ජං වා, පයොජෙතුං න වට්ටති।
gae:තිරීටං කඤ්චුකං වාපි, යදි ධාරෙති දුක්කටං॥
gax:2963:දාසො වා පන දාසී වා, තථා කම්මකරොපි වා।
gae:න චෙවුපට්ඨපෙතබ්බො, තිරච්ඡානගතොපි වා॥
gax:2964:න ච භික්ඛුනියා සබ්බ-නීලාදිං පන චීවරං।
gae:ධාරෙතබ්බං, න ධාරෙය්ය, සබ්බං නමතකම්පි ච॥
gax:2965:පටිච්ඡන්නාපටිච්ඡන්නං <pb V=.250/>, ඡින්නං වාච්ඡින්නමෙව වා।
gae:පුරිසබ්යඤ්ජනං සබ්බං, ඔලොකෙතුං න වට්ටති॥
gax:2966:දූරතොව ච පස්සිත්වා, භික්ඛුං භික්ඛුනියා පන।
gae:මග්ගො තස්ස පදාතබ්බො, ඔක්කමිත්වාන දූරතො॥
gax:2967:භික්ඛුං පන ච පස්සිත්වා, පත්තං භික්ඛං චරන්තියා।
gae:නීහරිත්වා තමුක්කුජ්ජං, දස්සෙතබ්බං තු භික්ඛුනො॥
gax:2968:සංවෙල්ලිකඤ්ච කාතුං වා, ධාරෙතුං කටිසුත්තකං।
gae:උතුකාලෙ අනුඤ්ඤාතං, උතුනීනං මහෙසිනා॥
gax:2969:ඉත්ථිපොසයුතං යානං, හත්ථවට්ටකමෙව වා।
gae:පාටඞ්කී ච ගිලානාය, වට්ටතෙවාභිරූහිතුං॥
gax:2970:ගරුධම්මෙ ඨිතායාපි, මානත්තං තු චරන්තියා।
gae:සම්මන්නිත්වා පදාතබ්බා, දුතියා පන භික්ඛුනී॥
gax:2971:යස්සා පබ්බජ්ජකාලෙ තු, ගබ්භො වුට්ඨාති ඉත්ථියා।
gae:පුත්තො යදි ච තස්සාපි, දාතබ්බා දුතියා තථා॥
gax:2972:මාතා <pb M=.284/> ලභති පායෙතුං, භොජෙතුං පුත්තමත්තනො।
gae:මණ්ඩෙතුම්පි උරෙ කත්වා, සෙතුං ලභති සා පන॥
gax:2973:ඨපෙත්වා සහසෙය්යං තු, තස්මිං දුතියිකාය හි।
gae:පුරිසෙසු යථාඤ්ඤෙසු, වත්තිතබ්බං තථෙව ච॥
gax:2974:විබ්භමෙනෙව සා හොති, යස්මා ඉධ අභික්ඛුනී।
gae:තස්මා භික්ඛුනියා සික්ඛා-පච්චක්ඛානං න විජ්ජති॥
gax:2975:විබ්භන්තාය යථා තස්සා, පුන නත්ථූපසම්පදා।
gae:ගතාය තිත්ථායතනං, තථා නත්ථූපසම්පදා॥
gax:2976:ඡෙදනං නඛකෙසානං, පුරිසෙහි ච වන්දනං।
gae:වණස්ස පරිකම්මම්පි, සාදිතුං පන වට්ටති॥
gax:2977:න වච්චකුටියා වච්චො, කාතබ්බො යාය කායචි।
gae:හෙට්ඨාපි විවටෙ උද්ධං, පටිච්ඡන්නෙපි වට්ටති॥
gax:2978:න ච වට්ටති සබ්බත්ථ, පල්ලඞ්කෙන නිසීදිතුං।
gae:ගිලානායඩ්ඪපල්ලඞ්කං, වට්ටතීති පකාසිතං॥
gax:2979:න <pb V=.251/> ච භික්ඛුනියාරඤ්ඤෙ, වත්ථබ්බං තු කථඤ්චන।
gae:අතිත්ථෙ නරතිත්ථෙ වා, න්හායිතුං න ච වට්ටති॥
gax:2980:සමණී ගන්ධචුණ්ණෙන, යා ච වාසිතමත්තියා।
gae:න්හායෙය්ය පටිසොතෙ වා, තස්සා ආපත්ති දුක්කටං॥
gax:2981:“ත්වංයෙව පරිභුඤ්ජා”ති, පරිභොගත්ථමත්තනො।
gae:දින්නං අභුත්වා අඤ්ඤස්ස, දෙන්තියා පන දුක්කටං॥
gax:2982:සබ්බං පටිග්ගහාපෙත්වා, භික්ඛූහි පරිභුඤ්ජිතුං।
gae:අසන්තෙනුපසම්පන්නෙ, භික්ඛුනීනං තු වට්ටති॥
cen:භික්ඛුනික්ඛන්ධකකථා।
cen:ඉති විනයවිනිච්ඡයෙ ඛන්ධකකථා නිට්ඨිතා।
sub:චතුබ්බිධකම්මකථා
gax:2983:චත්තාරිමානි <pb M=.285/> කම්මානි, අපලොකනසඤ්ඤිතං।
gae:ඤත්ති ඤත්තිදුතියඤ්ච, කම්මං ඤත්තිචතුත්ථකං॥
gax:2984:අපලොකනකම්මං තු, පඤ්ච ඨානානි ගච්ඡති।
gae:ඤත්තිකම්මං නවට්ඨානං, දුතියං සත්ත ගච්ඡති॥
gax:2985:තථා ඤත්තිචතුත්ථම්පි, සත්ත ඨානානි ගච්ඡති।
gae:නිස්සාරණඤ්ච ඔසාරො, භණ්ඩුකං බ්රහ්මදණ්ඩකො॥
gax:2986:<b>අපලොකනකම්ම</b>ඤ්හි, කම්මලක්ඛණපඤ්චමං।
gae:<b>නිස්සාරණඤ්ච ඔසාරං,</b> සමණුද්දෙසතො වදෙ॥
gax:2987:<b>භණ්ඩුකං</b> පබ්බජන්තෙන, ඡන්නෙන <b>බ්රහ්මදණ්ඩකං</b>।
gae:අඤ්ඤස්සපි ච කාතබ්බො, තථාරූපස්ස භික්ඛුනො॥
gax:2988:සබ්බො සන්නිපතිත්වාන, ආපුච්ඡිත්වාන සබ්බසො।
gae:චීවරාදිපරික්ඛාරං, සඞ්ඝො යං දෙති තස්ස හි॥
gax:2989:තික්ඛත්තුං අපලොකෙත්වා, භික්ඛූනං රුචියා පන।
gae:එවං සඞ්ඝස්ස දානං තු, හොති තං <b>කම්මලක්ඛණං</b>॥
gax:2990:නිස්සාරණමථොසාරො <pb V=.252/>, උපොසථපවාරණා।
gae:සම්මුති චෙව දානඤ්ච, පටිග්ගාහො ච සත්තමො॥
gax:2991:පච්චුක්කඩ්ඪනතා චෙව, අට්ඨමී පරිකිත්තිතා।
gae:කම්මස්ස ලක්ඛණඤ්චාති, නව ඨානානි ඤත්තියා॥
gax:2992:විනිච්ඡයෙ අසම්පත්තෙ, ථෙරස්සාවිනයඤ්ඤුනො।
gae:තස්ස නිස්සාරණා වුත්තා, යා සා <b>නිස්සාරණා</b>ති හි॥
gax:2993:උපසම්පදාපෙක්ඛස්ස, ආගච්ඡො<b>සාරණා</b>ති සා।
gae:<b>උපොසථ</b>වසෙනාපි, <b>පවාරණ</b>වසෙනපි॥
gax:2994:ඤත්තියා <pb M=.286/> ඨපිතත්තා හි, ඤත්තිකම්මානිමෙ දුවෙ।
gae:“උපසම්පදාපෙක්ඛඤ්හි, අනුසාසෙය්යහ”න්ති ච॥
gax:2995:“ඉත්ථන්නාමමහං භික්ඛුං, පුච්ඡෙය්යං විනය”න්ති ච।
gae:එවමාදිපවත්තා හි, එදිසා ඤත්ති <b>සම්මුති</b>॥
gax:2996:නිස්සට්ඨචීවරාදීනං, දානං <b>“දාන”</b>න්ති වුච්චති।
gae:ආපත්තීනං පටිග්ගාහො, <b>“පටිග්ගාහො”</b>ති වුච්චති॥
gax:2997:<b>පච්චුක්කඩ්ඪනතා</b> නාම, පවාරුක්කඩ්ඪනා මතා।
gae:“ඉමං උපොසථං කත්වා, කාලෙ පවාරයාමි”ති॥
gax:2998:තිණවත්ථාරකෙ සබ්බ-පඨමා ඤත්ති චෙතරා।
gae:<b>කම්මලක්ඛණ</b>මෙතන්ති, නව ඨානානි ඤත්තියා॥
gax:2999:ඤත්තිදුතියකම්මම්පි, සත්ත ඨානානි ගච්ඡති।
gae:නිස්සාරණමථොසාරං, සම්මුතිං දානමෙව ච॥
gax:3000:උද්ධාරං දෙසනං කම්ම-ලක්ඛණං පන සත්තමං।
gae:පත්තනික්කුජ්ජනාදී තු, <b>නිස්සාරොසාරණා</b> මතා॥
gax:3001:<b>සම්මුති</b> නාම සීමාදි, සා පඤ්චදසධා මතා।
gae:<b>දානං</b> කථිනවත්ථස්ස, <b>දානං</b> මතකවාසසො॥
gax:3002:කථිනස්සන්තරුබ්භාරො, <b>“උබ්භාරො”</b>ති පවුච්චති।
gae:<b>දෙසනා</b> කුටිවත්ථුස්ස, විහාරස්ස ච වත්ථුනො॥
gax:3003:තිණවත්ථාරකම්මෙ ච, මොහාරොපනතාදිසු।
gae:කම්මවාචාවසෙනෙත්ථ, <b>කම්මලක්ඛණතා</b> මතා॥
gax:3004:ඉති <pb V=.253/> ඤත්තිදුතියස්ස, ඉමෙ සත්ත පකාසිතා।
gae:තථා ඤත්තිචතුත්ථම්පි, සත්ත ඨානානි ගච්ඡති॥
gax:3005:නිස්සාරණමථොසාරං, සම්මුතිං දානනිග්ගහං।
gae:සමනුභාසනඤ්චෙව, සත්තමං කම්මලක්ඛණං॥
gax:3006:සත්තන්නං තජ්ජනාදීනං, කම්මානං කරණං පන।
gae:<b>නිස්සාරණා</b>ථ පස්සද්ධි, තෙසං <b>ඔසාරණා</b> මතා॥
gax:3007:ඔවාදො <pb M=.287/> භික්ඛුනීනං තු, <b>සම්මුතී</b>ති පකාසිතා।
gae:මානත්තපරිවාසානං, දානං <b>“දාන”</b>න්ති වුච්චති॥
gax:3008:පුන මූලාපටික්කස්සො, <b>“නිග්ගහො”</b>ති පවුච්චති।
gae:උක්ඛිත්තස්සානුවත්තිකා, අට්ඨ යාවතතීයකා॥
gax:3009:අරිට්ඨො චණ්ඩකාළී ච, එකාදස භවන්තිමෙ।
gae:ඉමෙසං තු වසා ඤෙය්යා, දසෙකා <b>සමනුභාසනා</b>॥
gax:3010:උපසම්පදකම්මඤ්ච, කම්මමබ්භානසඤ්ඤිතං।
gae:ඉදං ඤත්තිචතුත්ථෙ තු, සත්තමං <b>කම්මලක්ඛණං</b>॥
gax:3011:අපලොකනකම්මඤ්චා-පලොකෙත්වාව කාරයෙ।
gae:ඤත්තියා දුතියෙනාපි, චතුත්ථෙන න කාරයෙ॥
gax:3012:ඤත්තිදුතියකම්මානි, ලහුකානත්ථි කානිචි।
gae:කාතබ්බානපලොකෙත්වා, සබ්බා සම්මුතියො සියුං॥
gax:3013:සෙසානි අපලොකෙත්වා, කාතුං පන න වට්ටති।
gae:යථාවුත්තනයෙනෙව, තෙන තෙනෙව කාරයෙ॥
cen:චතුබ්බිධකම්මකථා।
sub:කම්මවිපත්තිකථා
gax:3014:වත්ථුතො ඤත්තිතො චෙව, අනුස්සාවනසීමතො।
gae:පරිසතොති පඤ්චෙව, කම්මදොසා පකාසිතා॥
gax:3015:සම්මුඛාකරණීයං <pb V=.254/> යං, තං කරොති අසම්මුඛා।
gae:කම්මං වත්ථුවිපන්නං තං, අධම්මන්ති පවුච්චති॥
gax:3016:අසම්මුඛාකරණීයානි, අට්ඨෙව ච භවන්ති හි।
gae:පත්තනික්කුජ්ජනඤ්චෙව, පත්තස්සුක්කුජ්ජනම්පි ච॥
gax:3017:පකාසනීයකම්මඤ්ච <pb M=.288/>, සෙක්ඛඋම්මත්තසම්මුති।
gae:අවන්දියො තථා බ්රහ්ම-දණ්ඩො දූතූපසම්පදා॥
gax:3018:ඉමානට්ඨ ඨපෙත්වාන, සෙසානි පන සබ්බසො।
gae:<b>සම්මුඛාකරණීයානි,</b> කම්මානි සුගතොබ්රවි॥
gax:3019:ඤත්තිතො පන පඤ්චෙව, විපජ්ජනනයා මතා।
gae:න පරාමසති වත්ථුඤ්ච, සඞ්ඝං පුග්ගලමෙව වා॥
gax:3020:න පරාමසති ඤත්තිං වා, පච්ඡා ඤත්තිං ඨපෙති වා।
gae:පඤ්චහෙතෙහි කම්මානි, ඤත්තිතොව විපජ්ජරෙ॥
gax:3021:අනුස්සාවනතො පඤ්ච, කම්මදොසා පකාසිතා।
gae:න පරාමසති වත්ථුං වා, සඞ්ඝං පුග්ගලමෙව වා॥
gax:3022:හාපෙති සාවනං වාපි, සාවෙතසමයෙපි වා।
gae:එවං පන විපජ්ජන්ති, අනුස්සාවනතොපි ච॥
gax:3023:එකාදසහි සීමාහි, සීමතො කම්මදොසතා।
gae:වුත්තා උපොසථෙ තාව, ඛන්ධකෙ සබ්බසො මයා॥
gax:3024:චතුවග්ගෙන කාතබ්බෙ, කම්මප්පත්තා අනාගතා।
gae:ඡන්දො ච න පනානීතො, පටික්කොසන්ති සම්මුඛා॥
gax:3025:එවං තිවඞ්ගිකො දොසො, පරිසාය වසා සියා।
gae:ආගතා කම්මපත්තා ච, ඡන්දො ච න පනාගතො॥
gax:3026:සම්මුඛා පටිසෙධෙන්ති, දුතියෙ චතුවග්ගිකෙ।
gae:ආගතා කම්මපත්තා ච, ඡන්දොපි ච සමාහටො॥
gax:3027:පටික්කොසොව එත්ථත්ථි, තතියෙ චතුවග්ගිකෙ।
gae:එවං පඤ්චාදිවග්ගෙසු, සඞ්ඝෙසු තිවිධෙසුපි॥
gax:3028:චතුත්ථිකා <pb M=.289/> සියුං දොසා, දස ද්වෙ පරිසාවසා।
gae:එවං ද්වාදසධා එත්ථ, කම්මානි හි විපජ්ජරෙ॥
cen:කම්මවිපත්තිකථා।
sub:සෙදමොචනකථා
bod:ක.
gax:සොළසපරිවාරස්ස <pb V=.255/>, පරිවාරස්ස සාදරා।
gae:සුණාථ නිපුණෙ පඤ්හෙ, ගූළ්හත්ථෙ භණතො මම॥
bod:ඛ.
gax:දිවාපජ්ජති නො රත්තිං, රත්තිංයෙව ච නො දිවා।
gae:කථඤ්ච පටිග්ගණ්හන්තො, න ගණ්හන්තො කථං පන॥
bod:ග.
gax:ඡින්දන්තස්ස සියාපත්ති, තථෙවාඡින්දතොපි ච।
gae:ඡාදෙන්තස්ස තථාපත්ති-න ඡාදෙන්තස්ස භික්ඛුනො॥
bod:ඝ.
gax:කා චාපත්ති සමාපත්ති-ලාභිනොයෙව භික්ඛුනො।
gae:අසමාපත්තිලාභිස්ස, කා ච නාමස්ස සා භවෙ॥
bod:ඞ.
gax:ගරුකං භණතො සච්චං, අලිකං භණතො සියුං।
gae:ලහුං සච්චං භණන්තස්ස, මුසා ච භණතො ගරුං॥
bod:ච.
gax:පවිසන්තො ච ආරාමං, ආපජ්ජති න නික්ඛමං।
gae:නික්ඛමන්තොව ආපත්ති, න චෙව පවිසං පන।
bod:ඡ.
gax:සමාදියන්තො අසමාදියන්තො।
gax:අනාදියන්තොපි ච ආදියන්තො।
gax:දෙන්තො අදෙන්තොපි සියා සදොසො।
gae:තථා කරොන්තොපි ච නො කරොන්තො॥
bod:ජ.
gax:ආපජ්ජති ච ධාරෙන්තො, අධාරෙන්තො තථෙව ච।
gae:ද්වින්නං මාතා පිතා සාව, කථං හොති? භණාහි මෙ॥
bod:ඣ.
gax:උභතොබ්යඤ්ජනා <pb M=.290/> ඉත්ථී, ගබ්භං ගණ්හාති අත්තනා।
gae:ගණ්හාපෙති පරං ගබ්භං, තස්මා මාතාපිතා ච සා॥
bod:ඤ.
gax:ගාමෙ වා යදි වාරඤ්ඤෙ, යං පරෙසං මමායිතං।
gax:න හරන්තොව තං ථෙය්යා, කථං පාරාජිකො භවෙ।
bod:ට.
gax:ථෙය්යසංවාසකො එසො, ලිඞ්ගසංවාසථෙනකො।
gae:පරභණ්ඩං අගණ්හන්තො, තෙන හොති පරාජිතො॥
bod:ඨ.
gax:නාරිං රූපවතිං භික්ඛු, රත්තචිත්තො අසඤ්ඤතො।
gae:මෙථුනං තාය කත්වාපි, න සො පාරාජිකො කථං।
bod:ඩ.
gax:අච්ඡරාසදිසං <pb V=.256/> නාරිං, සුපිනන්තෙන පස්සති।
gae:තාය මෙථුනසංයොගෙ, කතෙපි න භවිස්සති॥
bod:ඪ.
gax:බහිද්ධා ගෙහතො භික්ඛු, ඉත්ථී ගබ්භන්තරං ගතා।
gae:ඡිද්දං ගෙහස්ස නෙවත්ථි, කථං මෙථුනතො චුතො।
bod:ණ.
gax:අන්තොදුස්සකුටිට්ඨෙන, මාතුගාමෙන මෙථුනං।
gae:සන්ථතාදිවසෙනෙව, කත්වා හොති පරාජිතො॥
bod:ත.
gax:සුත්තෙ ච විනයෙයෙව, ඛන්ධකෙ සානුලොමිකෙ।
gae:සබ්බත්ථ නිපුණා ධීරා, ඉමෙ පඤ්හෙ භණන්ති තෙ॥
bod:ථ.
gax:ඛන්ධකෙ පරිවාරෙ ච, විනයෙ සානුලොමිකෙ।
gae:ආදරො කරණීයොව, පටුභාවං පනිච්ඡිතා॥
cen:සෙදමොචනකථා।
sub:පකිණ්ණකවිනිච්ඡයකථා
gax:3029:ඡත්තං පණ්ණමයං කිඤ්චි, බහි අන්තො ච සබ්බසො।
gae:පඤ්චවණ්ණෙන සුත්තෙන, සිබ්බිතුං න ච වට්ටති॥
gax:3030:ඡින්දිතුං <pb M=.291/> අඩ්ඪචන්දං වා, පණ්ණෙ මකරදන්තකං।
gae:ඝටකං වාළරූපං වා, ලෙඛා දණ්ඩෙ න වට්ටති॥
gax:3031:සිබ්බිතුං එකවණ්ණෙන, ඡත්තං සුත්තෙන වට්ටති।
gae:ථිරත්ථං, පඤ්චවණ්ණානං, පඤ්ජරං වා විනන්ධිතුං॥
gax:3032:ඝටකං වාළරූපං වා, ලෙඛා වා පන කෙවලා।
gae:භින්දිත්වා වාපි ඝංසිත්වා, ධාරෙතුං පන වට්ටති॥
gax:3033:අහිඡත්තකසණ්ඨානං, දණ්ඩබුන්දම්හි වට්ටති।
gae:උක්කිරිත්වා කතා ලෙඛා, බන්ධනත්ථාය වට්ටති॥
gax:3034:නානාවණ්ණෙහි සුත්තෙහි, මණ්ඩනත්ථාය චීවරං।
gae:සමං සතපදාදීනං, සිබ්බිතුං න ච වට්ටති॥
gax:3035:පත්තස්ස <pb V=.257/> පරියන්තෙ වා, තථා පත්තමුඛෙපි වා।
gae:වෙණිං සඞ්ඛලිකං වාපි, කරොතො හොති දුක්කටං॥
gax:3036:පට්ටම්පි ගණ්ඨිපාසානං, අට්ඨකොණාදිකංවිධිං।
gae:තත්ථග්ඝියගදාරූපං, මුග්ගරාදිං කරොන්ති ච॥
gax:3037:තත්ථ කක්කටකක්ඛීනි, උට්ඨාපෙන්ති න වට්ටති।
gae:සුත්තා ච පිළකා තත්ථ, දුවිඤ්ඤෙය්යාව දීපිතා॥
gax:3038:චතුකොණාව වට්ටන්ති, ගණ්ඨිපාසකපට්ටකා।
gae:කණ්ණකොණෙසු සුත්තානි, රත්තෙ ඡින්දෙය්ය චීවරෙ॥
gax:3039:සූචිකම්මවිකාරං වා, අඤ්ඤං වා පන කිඤ්චිපි।
gae:චීවරෙ භික්ඛුනා කාතුං, කාරාපෙතුං න වට්ටති॥
gax:3040:යො ච පක්ඛිපති භික්ඛු චීවරං।
gax:කඤ්ජිපිට්ඨඛලිඅල්ලිකාදිසු।
gax:වණ්ණමට්ඨමභිපත්ථයං පරං।
gae:තස්ස නත්ථි පන මුත්ති දුක්කටා॥
gax:3041:සූචිහත්ථමලාදීනං <pb M=.292/>, කරණෙ චීවරස්ස ච।
gae:තථා කිලිට්ඨකාලෙ ච, ධොවනත්ථං තු වට්ටති॥
gax:3042:රජනෙ පන ගන්ධං වා, තෙලං වා ලාඛමෙව වා।
gae:කිඤ්චි පක්ඛිපිතුං තත්ථ, භික්ඛුනො න ච වට්ටති॥
gax:3043:සඞ්ඛෙන මණිනා වාපි, අඤ්ඤෙනපි ච කෙනචි।
gae:චීවරං න ච ඝට්ටෙය්ය, ඝංසිතබ්බං න දොණියා॥
gax:3044:චීවරං දොණියං කත්වා, නාපි ඝට්ටෙය්ය මුට්ඨිනා।
gae:රත්තං පහරිතුං කිඤ්චි, හත්ථෙහෙව ච වට්ටති॥
gax:3045:ගණ්ඨිකෙ පන ලෙඛා වා, පිළකා වා න වට්ටති।
gae:කප්පබින්දුවිකාරො වා, පාළිකණ්ණිකභෙදතො॥
gax:3046:ථාලකස්ස ච පත්තස්ස, බහි අන්තොපි වා පන।
gae:ආරග්ගෙන කතා ලෙඛා, න ච වට්ටති කාචිපි॥
gax:3047:ආරොපෙත්වා භමං පත්තං, මජ්ජිත්වා චෙ පචන්ති ච।
gae:“මණිවණ්ණං කරිස්සාම”, ඉති කාතුං න වට්ටති॥
gax:3048:පත්තමණ්ඩලකෙ <pb V=.258/> කිඤ්චි, භිත්තිකම්මං න වට්ටති।
gae:න දොසො කොචි තත්ථස්ස, කාතුං මකරදන්තකං॥
gax:3049:න ධම්මකරණච්ඡත්තෙ, ලෙඛා කාචිපි වට්ටති।
gae:කුච්ඡියං වා ඨපෙත්වා තං, ලෙඛං තු මුඛවට්ටියං॥
gax:3050:සුත්තං වා දිගුණං කත්වා, කොට්ටෙන්ති ච තහිං තහිං।
gae:කායබන්ධනසොභත්ථං, තං න වට්ටති භික්ඛුනො॥
gax:3051:දසාමුඛෙ දළ්හත්ථාය, ද්වීසු අන්තෙසු වට්ටති।
gae:මාලාකම්මලතාකම්ම-චිත්තිකම්පි න වට්ටති॥
gax:3052:අක්ඛීනි තත්ථ දස්සෙත්වා, කොට්ටිතෙ පන කා කථා।
gae:කක්කටක්ඛීනි වා තත්ථ, උට්ඨාපෙතුං න වට්ටති॥
gax:3053:ඝටං <pb M=.293/> දෙඩ්ඩුභසීසං වා, මකරස්ස මුඛම්පි වා।
gae:විකාරරූපං යං කිඤ්චි, න වට්ටති දසාමුඛෙ॥
gax:3054:උජුකං මච්ඡකණ්ටං වා, මට්ඨං වා පන පට්ටිකං।
gae:ඛජ්ජූරිපත්තකාකාරං, කත්වා වට්ටති කොට්ටිතං॥
gax:3055:පට්ටිකා සූකරන්තන්ති, දුවිධං කායබන්ධනං।
gae:රජ්ජුකා දුස්සපට්ටාදි, සබ්බං තස්සානුලොමිකං॥
gax:3056:මුරජං මද්දවීණඤ්ච, දෙඩ්ඩුභඤ්ච කලාබුකං।
gae:රජ්ජුයො න ච වට්ටන්ති, පුරිමා ද්වෙදසා සියුං॥
gax:3057:දසා පාමඞ්ගසණ්ඨානා, නිද්දිට්ඨා කායබන්ධනෙ।
gae:එකා ද්විතිචතස්සො වා, වට්ටන්ති න තතො පරං॥
gax:3058:එකරජ්ජුමයං වුත්තං, මුනිනා කායබන්ධනං।
gae:තඤ්ච පාමඞ්ගසණ්ඨානං, එකම්පි ච න වට්ටති॥
gax:3059:රජ්ජුකෙ එකතො කත්වා, බහූ එකාය රජ්ජුයා।
gae:නිරන්තරඤ්හි වෙඨෙත්වා, කතං වට්ටති බන්ධිතුං॥
gax:3060:දන්තකට්ඨවිසාණට්ඨි-ලොහවෙළුනළබ්භවා।
gae:ජතුසඞ්ඛමයාසුත්ත-ඵලජා විධකා මතා॥
gax:3061:කායබන්ධනවිධෙපි, විකාරො න ච වට්ටති।
gae:තත්ථ තත්ථ පරිච්ඡෙද-ලෙඛාමත්තං තු වට්ටති॥
gax:3062:මාලාකම්මලතාකම්ම-නානාරූපවිචිත්තිතා <pb V=.259/>।
gae:න ච වට්ටති භික්ඛූනං, අඤ්ජනී ජනරඤ්ජනී॥
gax:3063:තාදිසං පන ඝංසිත්වා, වෙඨෙත්වා සුත්තකෙන වා।
gae:වළඤ්ජන්තස්ස භික්ඛුස්ස, න දොසො කොචි විජ්ජති॥
gax:3064:වට්ටා වා චතුරස්සා වා, අට්ඨංසා වාපි අඤ්ජනී।
gae:වට්ටතෙවාති නිද්දිට්ඨා, වණ්ණමට්ඨා න වට්ටති॥
gax:3065:තථාඤ්ජනිසලාකාපි <pb M=.294/>, අඤ්ජනිථවිකාය ච।
gae:නානාවණ්ණෙහි සුත්තෙහි, චිත්තකම්මං න වට්ටති॥
gax:3066:එකවණ්ණෙන සුත්තෙන, සිපාටිං යෙන කෙනචි।
gae:යං කිඤ්චි පන සිබ්බෙත්වා, වළඤ්ජන්තස්ස වට්ටති॥
gax:3067:මණිකං පිළකං වාපි, පිප්ඵලෙ ආරකණ්ටකෙ।
gae:ඨපෙතුං පන යං කිඤ්චි, න ච වට්ටති භික්ඛුනො॥
gax:3068:දණ්ඩකෙපි පරිච්ඡෙද-ලෙඛාමත්තං තු වට්ටති।
gae:වලිත්වා ච නඛච්ඡෙදං, කරොන්තීති හි වට්ටති॥
gax:3069:උත්තරාරණියං වාපි, ධනුකෙ පෙල්ලදණ්ඩකෙ।
gae:මාලාකම්මාදි යං කිඤ්චි, වණ්ණමට්ඨං න වට්ටති॥
gax:3070:සණ්ඩාසෙ දන්තකට්ඨානං, තථා ඡෙදනවාසියා।
gae:ද්වීසු පස්සෙසු ලොහෙන, බන්ධිතුං පන වට්ටති॥
gax:3071:තථා කත්තරදණ්ඩෙපි, චිත්තකම්මං න වට්ටති।
gae:වට්ටලෙඛාව වට්ටන්ති, එකා වා ද්වෙපි හෙට්ඨතො॥
gax:3072:විසාණෙ නාළියං වාපි, තථෙවාමණ්ඩසාරකෙ।
gae:තෙලභාජනකෙ සබ්බං, වණ්ණමට්ඨං තු වට්ටති॥
gax:3073:පානීයස්ස උළුඞ්කෙපි, දොණියං රජනස්සපි।
gae:ඝටෙ ඵලකපීඨෙපි, වලයාධාරකාදිකෙ॥
gax:3074:තථා පත්තපිධානෙ ච, තාලවණ්ටෙ ච බීජනෙ।
gae:පාදපුඤ්ඡනියං වාපි, සම්මුඤ්ජනියමෙව ච॥
gax:3075:මඤ්චෙ භූමත්ථරෙ පීඨෙ, භිසිබිම්බොහනෙසු ච।
gae:මාලාකම්මාදිකං චිත්තං, සබ්බමෙව ච වට්ටති॥
gax:3076:නානාමණිමයත්ථම්භ-කවාටද්වාරභිත්තිකං <pb V=.260/>।
gae:සෙනාසනමනුඤ්ඤාතං, කා කථා වණ්ණමට්ඨකෙ॥
gax:3077:සොවණ්ණියං <pb M=.295/> ද්වාරකවාටබද්ධං।
gax:සුවණ්ණනානාමණිභිත්තිභූමිං।
gax:න කිඤ්චි එකම්පි නිසෙධනීයං।
gae:සෙනාසනං වට්ටති සබ්බමෙව॥
gax:3078:බුද්ධං ධම්මඤ්ච සඞ්ඝඤ්ච, න උද්දිස්ස දවං කරෙ।
gae:මූගබ්බතාදිකං නෙව, ගණ්හෙය්ය තිත්ථියබ්බතං॥
gax:3079:කායං වා අඞ්ගජාතං වා, ඌරුං වා න තු දස්සයෙ।
gae:භික්ඛුනීනං තු තා වාපි, න සිඤ්චෙ උදකාදිනා॥
gax:3080:වස්සමඤ්ඤත්ථ වුට්ඨො චෙ, භාගමඤ්ඤත්ථ ගණ්හති।
gae:දුක්කටං පුන දාතබ්බං, ගීවා නට්ඨෙපි ජජ්ජරෙ॥
gax:3081:චොදිතො සො සචෙ තෙහි, භික්ඛූහි න දදෙය්යතං।
gae:ධුරනික්ඛෙපනෙ තෙසං, භණ්ඩග්ඝෙනෙව කාරයෙ॥
gax:3082:අකප්පියසමාදානං, කරොතො හොති දුක්කටං।
gae:දවා සිලං පවිජ්ඣන්තො, දුක්කටා න ච මුච්චති॥
gax:3083:ගිහීගොපකදානස්මිං, න දොසො කොචි ගණ්හතො।
gae:පරිච්ඡෙදනයො වුත්තො, සඞ්ඝචෙතියසන්තකෙ॥
gax:3084:යානං පුරිසසංයුත්තං, හත්ථවට්ටකමෙව වා।
gae:පාටඞ්කිඤ්ච ගිලානස්ස, වට්ටතෙවාභිරූහිතුං॥
gax:3085:න ච භික්ඛුනියා සද්ධිං, සම්පයොජෙය්ය කිඤ්චිපි।
gae:දුක්කටං භික්ඛුනිං රාගා, ඔභාසෙන්තස්ස භික්ඛුනො॥
gax:3086:භික්ඛුනීනං හවෙ භික්ඛු, පාතිමොක්ඛං න උද්දිසෙ।
gae:ආපත්තිං වා සචෙ තාසං, පටිග්ගණ්හෙය්ය දුක්කටං॥
gax:3087:අත්තනො පරිභොගත්ථං, දින්නමඤ්ඤස්ස කස්සචි।
gae:පරිභොගමකත්වාව, දදතො පන දුක්කටං॥
gax:3088:අසප්පායං <pb M=.296/> සචෙ සබ්බං, අපනෙතුම්පි වට්ටති।
gae:අග්ගං ගහෙත්වා දාතුං වා, පත්තාදීසුප්යයං නයො॥
gax:3089:පඤ්චවග්ගූපසම්පදා <pb V=.261/>, ගුණඞ්ගුණඋපාහනා।
gae:චම්මත්ථාරො ධුවන්හානං, මජ්ඣදෙසෙ න වට්ටති॥
gax:3090:සම්බාධස්ස ච සාමන්තා, සත්ථකම්මං දුවඞ්ගුලා।
gae:වාරිතං, වත්ථිකම්මම්පි, සම්බාධෙයෙව සත්ථුනා॥
gax:3091:පණ්ණානි අජ්ජුකාදීනං, ලොණං වා උණ්හයාගුයා।
gae:පක්ඛිපිත්වාන පාකත්ථං, චාලෙතුං න ච වට්ටති॥
gax:3092:සචෙ පරිසමඤ්ඤස්ස, උපළාලෙති දුක්කටං।
gae:තත්ථ චාදීනවං තස්ස, වත්තුං පන ච වට්ටති॥
gax:3093:“මක්ඛනං ගූථමුත්තෙහි, ගතෙන න්හායිතුං විය।
gae:කතං නිස්සාය දුස්සීලං, තයා විහරතා”ති ච॥
gax:3094:භත්තග්ගෙ යාගුපානෙ ච, අන්තොගාමෙ ච වීථියං।
gae:අන්ධකාරෙ අනාවජ්ජො, එකාවත්තො ච බ්යාවටො॥
gax:3095:සුත්තො ඛාදඤ්ච භුඤ්ජන්තො, වච්චං මුත්තම්පි වා කරං।
gae:වන්දනා තෙරසන්නං තු, අයුත්තත්ථෙන වාරිතා॥
gax:3096:නග්ගො අනුපසම්පන්නො, නානාසංවාසකොපි ච।
gae:යො පච්ඡා උපසම්පන්නො, උක්ඛිත්තො මාතුගාමකො॥
gax:3097:එකාදස අභබ්බා ච, ගරුකට්ඨා ච පඤ්චිමෙ।
gae:වන්දතො දුක්කටං වුත්තං, බාවීසති ච පුග්ගලෙ॥
gax:3098:යො පුරෙ උපසම්පන්නො, නානාසංවාසවුඩ්ඪකො।
gae:ධම්මවාදී ච සම්බුද්ධො, වන්දනීයා තයො ඉමෙ॥
gax:3099:තජ්ජනාදිකතෙ එත්ථ, චතුරො පන පුග්ගලෙ।
gae:වන්දතොපි අනාපත්ති, තෙහි කම්මඤ්ච කුබ්බතො॥
gax:3100:අධිට්ඨානං <pb M=.297/> පනෙකස්ස, ද්වින්නං වා තිණ්ණමෙව වා।
gae:දිට්ඨාවිකම්මමුද්දිට්ඨං, තතො උද්ධං නිවාරණං॥
gax:3101:සන්දිට්ඨො හොති සම්භත්තො, ජීවතාලපිතොපි ච।
gae:ගහිතත්තමනො හොති, විස්සාසො පඤ්චධා සියා॥
gax:3102:සීලදිට්ඨිවිපත්ති ච, ආචාරාජීවසම්භවා।
gae:විපත්තියො චතස්සොව, වුත්තා ආදිච්චබන්ධුනා॥
gax:3103:තත්ථ <pb V=.262/> අප්පටිකම්මා ච, යා ච වුට්ඨානගාමිනී।
gae:ආපත්තියො දුවෙ <b>සීල-විපත්තී</b>ති පකාසිතා॥
gax:3104:අන්තග්ගාහිකදිට්ඨි ච, යා දිට්ඨි දසවත්ථුකා।
gae:අයං <b>දිට්ඨිවිපත්තී</b>ති, දුවිධා දිට්ඨි දීපිතා॥
gax:3105:දෙසනාගාමිනිකා යා ච, පඤ්ච ථුල්ලච්චයාදිකා।
gae:වුත්තා<b>චාරවිපත්තී</b>ති, ආචාරකුසලෙන සා॥
gax:3106:කුහනාදිප්පවත්තො හි, <b>මිච්ඡාජීවො</b>ති දීපිතො।
gae:ආජීවපච්චයාපත්ති, ඡබ්බිධාති පකාසිතා॥
gax:3107:කම්මුනා ලද්ධිසීමාහි, නානාසංවාසකා තයො।
gae:උක්ඛිත්තො තිවිධො කම්ම-නානාසංවාසකො මතො॥
gax:3108:අධම්මවාදිපක්ඛස්මිං, නිසින්නොව විචින්තියං।
gae:“ධම්මවාදී පනෙතෙ”ති, උප්පන්නෙ පන මානසෙ॥
gax:3109:නානාසංවාසකො නාම, ලද්ධියායං පකාසිතො।
gae:තත්රට්ඨො පන සො ද්වින්නං, කම්මං කොපෙති සඞ්ඝිකං॥
gax:3110:බහිසීමාගතො සීමා-නානාසංවාසකො මතො।
gae:නානාසංවාසකා එවං, තයො වුත්තා මහෙසිනා॥
gax:3111:චුතො අනුපසම්පන්නො, නානාසංවාසකා තයො।
gae:භික්ඛූනෙකාදසාභබ්බා, අසංවාසා ඉමෙ සියුං॥
gax:3112:අසංවාසස්ස <pb M=.298/> සබ්බස්ස, තථා කම්මාරහස්ස ච।
gae:සඞ්ඝෙ උම්මත්තකාදීනං, පටික්ඛෙපො න රූහති॥
gax:3113:සසංවාසෙකසීමට්ඨ-පකතත්තස්ස භික්ඛුනො।
gae:වචනෙන පටික්ඛෙපො, රූහතානන්තරස්සපි॥
gax:3114:භික්ඛු ආපජ්ජතාපත්තිං, ආකාරෙහි පනච්ඡහි।
gae:වුත්තා සමණකප්පා ච, පඤ්ච, පඤ්ච විසුද්ධියො॥
gax:3115:නිදානං පුග්ගලං වත්ථුං, විධිං පඤ්ඤත්තියා පන।
gae:විපත්තාපත්තනාපත්ති, සමුට්ඨානනයම්පි ච॥
gax:3116:වජ්ජකම්මක්රියාසඤ්ඤා, චිත්තාණත්තිවිධිං පන।
gae:තථෙවඞ්ගවිධානඤ්ච, වෙදනා කුසලත්තිකං॥
gax:3117:සත්තරසවිධං <pb V=.263/> එතං, දස්සෙත්වා ලක්ඛණං බුධො।
gae:සික්ඛාපදෙසු යොජෙය්ය, තත්ථ තත්ථ යථාරහං॥
gax:3118:<b>නිදානං</b> තත්ථ වෙසාලී, තථා රාජගහං පුරං।
gae:සාවත්ථාළවි කොසම්බී, සක්කභග්ගා පකාසිතා॥
gax:3119:දස වෙසාලියා වුත්තා, එකවීසං ගිරිබ්බජෙ।
gae:සතානි හි ඡ ඌනානි, තීණි සාවත්ථියා සියුං॥
gax:3120:ඡ පනාළවියං වුත්තා, අට්ඨ කොසම්බියං කතා।
gae:අට්ඨ සක්කෙසු පඤ්ඤත්තා, තයො භග්ගෙ පකාසිතා॥
gax:3121:තෙවීසතිවිධා වුත්තා, සුදින්නධනියාදයො।
gae:භික්ඛූනං පාතිමොක්ඛස්මිං, ආදිකම්මිකපුග්ගලා॥
gax:3122:භික්ඛුනීනං තථා පාති-මොක්ඛස්මිං ආදිකම්මිකා।
gae:ථුල්ලනන්දාදයො සත්ත, සබ්බෙ තිංස භවන්ති තෙ॥
gax:3123:තරුං <pb M=.299/> තිමූලං නවපත්තමෙනං।
gax:ද්වයඞ්කුරං සත්තඵලං ඡපුප්ඵං।
gax:ජානාති යො ද්විප්පභවං ද්විසාඛං।
gae:ජානාති පඤ්ඤත්තිමසෙසතො සො॥
gax:3124:ඉති පරමමිමං විනිච්ඡයං।
gax:මධුරපදත්ථමනාකුලං තු යො।
gax:පඨති සුණති පුච්ඡතෙ ච සො।
gae:භවතුපාලිසමො විනිච්ඡයෙ॥
cen:ඉති විනයවිනිච්ඡයෙ පකිණ්ණකවිනිච්ඡයකථා සමත්තා।
sub:කම්මට්ඨානභාවනාවිධානකථා
gax:3125:පාමොක්ඛෙ පාතිමොක්ඛස්මිං, මුඛෙ මොක්ඛප්පවෙසනෙ।
gae:සබ්බදුක්ඛක්ඛයෙ වුත්තෙ, වුත්තමෙවිතරත්තයං॥
gax:3126:ඉදං <pb V=.264/> චතුබ්බිධං සීලං, ඤත්වා තත්ථ පතිට්ඨිතො।
gae:සමාධිං පුන භාවෙත්වා, පඤ්ඤාය පරිමුච්චති॥
gax:3127:දසානුස්සතියො වුත්තා, කසිණා ච දසාසුභා।
gae:චතස්සො අප්පමඤ්ඤායො, තථාරුප්පා පරද්වයං॥
gax:3128:ඉච්චෙවං පන සබ්බම්පි, චත්තාලීසවිධං සියා।
gae:කම්මට්ඨානං සමුද්දිට්ඨං, මම්මට්ඨානං මනොභුනො॥
gax:3129:උපචාරප්පනාතො ච, ඣානභෙදා අතික්කමා।
gae:වඩ්ඪනාවඩ්ඪනා චාපි, තථාරම්මණභූමිතො॥
gax:3130:ගහණා පච්චයා භිය්යො, තථා චරියානුකූලතො।
gae:විසෙසො අයමෙතෙසු, විඤ්ඤාතබ්බො විභාවිනා॥
gax:3131:අට්ඨානුස්සතියො <pb M=.300/> සඤ්ඤා-වවත්ථානඤ්ච තත්ථිමෙ।
gae:උපචාරවහා, සෙසා, තිංස ඣානවහා මතා॥
gax:3132:පඨමජ්ඣානිකා තත්ථ, අසුභා කායගතාසති।
gae:ආනාපානඤ්ච කසිණා, චතුක්කජ්ඣානිකා ඉමෙ॥
gax:3133:තිකජ්ඣානානි තිස්සොව, අප්පමඤ්ඤාථ පච්ඡිමා।
gae:චත්තාරොපි ච ආරුප්පා, චතුත්ථජ්ඣානිකා මතා॥
gax:3134:අතික්කමො ද්විධා වුත්තො, අඞ්ගාරම්මණතොපි ච।
gae:චතුක්කතිකඣානෙසු, අඞ්ගාතික්කමතා මතා॥
gax:3135:චතුත්ථා අප්පමඤ්ඤාපි, අඞ්ගාතික්කමතො සියා।
gae:ආරම්මණමතික්කම්ම, ආරුප්පා පන ජායරෙ॥
gax:3136:කසිණානි දසෙවෙත්ථ, වඩ්ඪෙතබ්බානි යොගිනා।
gae:සෙසං පන ච සබ්බම්පි, න වඩ්ඪෙතබ්බමෙව තං॥
gax:3137:නිමිත්තාරම්මණා තත්ථ, කසිණා ච දසාසුභා।
gae:කායෙ සතානාපානඤ්ච, බාවීසති භවන්තිමෙ॥
gax:3138:සෙසානුස්සතියො අට්ඨ, සඤ්ඤා ධාතුවවත්ථනං।
gae:විඤ්ඤාණං නෙවසඤ්ඤා ච, දස ද්වෙ භාවගොචරා॥
gax:3139:චතස්සො අප්පමඤ්ඤායො, ද්වෙ ච ආරුප්පමානසා।
gae:ඉමෙ ධම්මා විනිද්දිට්ඨා, ඡ නවත්තබ්බගොචරා॥
gax:3140:දසාසුභා <pb V=.265/> පටික්කූල-සඤ්ඤා කායගතාසති।
gae:දෙවෙසු න පවත්තන්ති, ද්වාදසෙවාති භූමිතො॥
gax:3141:තානි ද්වාදස භිය්යො ච, ආනාපානසතීපි ච।
gae:සබ්බසො තෙරස වාපි, බ්රහ්මලොකෙ න ජායරෙ॥
gax:3142:ඨපෙත්වා චතුරාරුප්පෙ, අරූපාවචරෙ කිර।
gae:අඤ්ඤෙ පන න ජායන්ති, සබ්බෙ ජායන්ති මානුසෙ॥
gax:3143:චතුත්ථං කසිණං හිත්වා, කසිණා ච දසාසුභා।
gae:දිට්ඨෙනෙව ගහෙතබ්බා, පුබ්බභාගෙ භවන්ති තෙ॥
gax:3144:ආනාපානඤ්ච <pb M=.301/> ඵුට්ඨෙන, දිට්ඨෙන තචපඤ්චකං।
gae:මාලුතො දිට්ඨඵුට්ඨෙන, සුතෙන චෙත්ථ සෙසකං॥
gax:3145:ආකාසකසිණඤ්චෙත්ථ, ඨපෙත්වා කසිණා නව।
gae:පඨමාරුප්පචිත්තස්ස, පච්චයා පන ජායරෙ॥
gax:3146:භවන්ති හි අභිඤ්ඤාණං, කසිණානි දසාපි ච।
gae:තිස්සොපි අප්පමඤ්ඤායො, චතුත්ථස්ස තු පච්චයා॥
gax:3147:හෙට්ඨිමහෙට්ඨිමාරුප්පං, පරස්ස ච පරස්ස ච।
gae:නෙවසඤ්ඤා නිරොධස්ස, පච්චයොති පකාසිතා॥
gax:3148:සබ්බෙ සුඛවිහාරස්ස, භවනිස්සරණස්ස ච।
gae:තථා භවසුඛානඤ්ච, පච්චයාති ච දීපිතා॥
gax:3149:අසුභා දස විඤ්ඤෙය්යා, තථා කායගතාසති।
gae:අනුකූලා ඉමෙ රාග-චරිතස්ස විසෙසතො॥
gax:3150:චතස්සො අප්පමඤ්ඤායො, සවණ්ණකසිණා තථා।
gae:අනුකූලා ඉමෙ දොස-චරිතස්ස පකාසිතා॥
gax:3151:විතක්කචරිතස්සාපි, මොහප්පකතිනොපි ච।
gae:ආනාපානසතෙකාව, සප්පායාති විභාවිතා॥
gax:3152:සඤ්ඤා චෙව වවත්ථානං, මරණූපසමෙ සති।
gae:පඤ්ඤාපකතිනො එතෙ, අනුකූලාති දීපිතා॥
gax:3153:ආදිඅනුස්සතිච්ඡක්කං, සද්ධාචරිතවණ්ණිතං।
gae:ආරුප්පා කසිණා සෙසා, දස සබ්බානුරූපකා॥
gax:3154:එවං <pb V=.266/> පභෙදතො ඤත්වා, කම්මට්ඨානානි පණ්ඩිතො।
gae:චරියායානුකූලං තු, තෙසු යං අත්තනො පන॥
gax:3155:තං ගහෙත්වාන මෙධාවී, දළ්හං කල්යාණමිත්තකො।
gae:උච්ඡෙදං පලිබොධානං, කත්වා පඨමමෙව ච॥
gax:3156:අනුරූපෙ වසන්තෙන, විහාරෙ දොසවජ්ජිතෙ।
gae:භාවෙත්වා පඨමාදීනි, ඣානානි පන සබ්බසො॥
gax:3157:තතො <pb M=.302/> වුට්ඨාය සප්පඤ්ඤො, ඣානම්හා පඨමාදිතො।
gae:නාමරූපවවත්ථානං, කත්වා කඞ්ඛං විතීරිය॥
gax:3158:උපක්ලෙසෙ අමග්ගොති, දසොභාසාදයො පන।
gae:මග්ගො විපස්සනාඤාණං, ඉති ජානාති පණ්ඩිතො॥
gax:3159:තිණ්ණං තෙසං වවත්ථානෙ, කතෙ එත්තාවතා පන।
gae:තිණ්ණං පන ච සච්චානං, වවත්ථානං කතං සියා॥
gax:3160:උදයබ්බයභඞ්ගා ච, භයාදීනවනිබ්බිදා।
gae:මුඤ්චිතුකම්යතාඤාණං, පටිසඞ්ඛානුපස්සනා॥
gax:3161:සඞ්ඛාරුපෙක්ඛාඤාණඤ්ච, නවමං සච්චානුලොමිකං।
gae:අයං “පටිපදාඤාණ-දස්සන”න්ති පකාසිතා॥
gax:3162:තතො ගොත්රභුචිත්තස්ස, සමනන්තරමෙව ච।
gae:සන්තිමාරම්මණං කත්වා, ජායතෙ ඤාණදස්සනං॥
gax:3163:“ඤාණදස්සනසුද්ධී”ති, ඉදං ඤාණං පකාසිතං।
gae:පච්චවෙක්ඛණපරියන්තං, ඵලං තස්සානුජායතෙ॥
gax:3164:තෙනෙව ච උපායෙන, භාවෙන්තො සො පුනප්පුනං।
gae:පාපුණාති යථා භික්ඛු, සෙසමග්ගඵලානි ච॥
gax:3165:ඉච්චෙවමච්චන්තමවෙච්ච ධම්මං।
gax:විද්ධංසයිත්වාකුසලං අසෙසං।
gax:විසොසයිත්වාන තයො භවෙ සො।
gae:උපෙති සන්තිං නිරුපාදිසෙසං॥
gax:3166:විඤ්ඤාසක්කමතො වාපි, පුබ්බාපරවසෙන වා।
gae:යදි අක්ඛරබන්ධෙ වා, අයුත්තං විය දිස්සති॥
gax:3167:තං <pb V=.267/> තථා න ගහෙතබ්බං, ගහෙතබ්බමදොසතො।
gae:මයා උපපරික්ඛිත්වා, කතත්තා පන සබ්බසො॥
gax:3168:සෙට්ඨස්ස <pb M=.303/> චොළරට්ඨස්ස, නාභිභූතෙ නිරාකුලෙ।
gae:සබ්බස්ස පන ලොකස්ස, ගාමෙ සම්පිණ්ඩිතෙ විය॥
gax:3169:කදලීසාලතාලුච්ඡු-නාළිකෙරවනාකුලෙ।
gae:කමලුප්පලසඤ්ඡන්න-සලිලාසයසොභිතෙ॥
gax:3170:කාවෙරිජලසම්පාත-පරිභූතමහීතලෙ।
gae:ඉද්ධෙ සබ්බඞ්ගසම්පන්නෙ, මඞ්ගලෙ භූතමඞ්ගලෙ॥
gax:3171:පවරාකාරපාකාර-පරිඛාපරිවාරිතෙ।
gae:විහාරෙ වෙණ්හුදාසස්ස, දස්සනීයෙ මනොරමෙ॥
gax:3172:තීරන්තරුහවාතිර-තරුරාජවිරාජිතෙ।
gae:නානාදිජගණාරාමෙ, නානාරාමමනොරමෙ॥
gax:3173:චාරුපඞ්කජසංකිණ්ණ-තළාකසමලඞ්කතෙ।
gae:සුරසොදකසම්පුණ්ණ-වරකූපොපසොභිතෙ॥
gax:3174:විචිත්රවිපුලච්චුග්ග-වරමණ්ඩපමණ්ඩිතෙ।
gae:ආවාසෙහි චනෙකෙහි, අච්චන්තමුපසොභිතෙ॥
gax:3175:උප්පතෙන ච ථූපෙන, භෙත්වාව ධරණීතලං।
gae:ජිත්වාවාවහසන්තෙන, කෙලාසසිඛරං ඛරං॥
gax:3176:සරදම්බුදසඞ්කාසෙ, දස්සනීයෙ සමුස්සිතෙ।
gae:පසාදජනනෙ රම්මෙ, පාසාදෙ වසතා මයා॥
gax:3177:වුත්තස්ස බුද්ධසීහෙන, විනයස්ස විනිච්ඡයො।
gae:බුද්ධසීහං සමුද්දිස්ස, මම සද්ධිවිහාරිකං॥
gax:3178:කතොයං පන භික්ඛූනං, හිතත්ථාය සමාසතො।
gae:විනයස්සාවබොධත්ථං, සුඛෙනෙවාචිරෙන ච॥
gax:3179:අච්චුතච්චුතවික්කන්තෙ, කලම්බකුලනන්දනෙ।
gae:මහිං සමනුසාසන්තෙ, ආරද්ධො ච සමාපිතො॥
gax:3180:යථා සිද්ධිමයං පත්තො, අන්තරායං විනා තථා।
gae:සබ්බෙ සිජ්ඣන්තු සඞ්කප්පා, සත්තානං ධම්මසංයුතා॥
gax:3181:යාව <pb M=.304/> <pb V=.268/> තිට්ඨති ලොකස්මිං, මන්දාරො චාරුකන්දරො।
gae:තාව තිට්ඨතු බුද්ධස්ස, සාසනං කලිසාසනං॥
gax:3182:කාලෙ සම්මා පවස්සන්තු, වස්සං වස්සවලාහකා।
gae:පාලයන්තු මහීපාලා, ධම්මතො සකලං මහිං॥
gax:3183:ඉමං සාරභූතං හිතං අත්ථයුත්තං।
gax:කරොන්තෙන පත්තං මයා යං තු පුඤ්ඤං।
gax:අයං තෙන ලොකො මුනින්දප්පයාතං।
gae:සිවං වීතසොකං පුරං පාපුණාතු॥
cen:ඉති විනයවිනිච්ඡයෙ කම්මට්ඨානභාවනාවිධානකථා
bod:සමත්තා।
bod:ඉති තම්බපණ්ණියෙන පරමවෙය්යාකරණෙන තිපිටකනයවිධිකුසලෙන පරමකවිජනහදයපදුමවනවිකසනකරෙන කවිවරවසභෙන පරමරතිකරවරමධුරවචනුග්ගාරෙන උරගපුරෙන <b>බුද්ධදත්තෙන</b> රචිතොයං විනයවිනිච්ඡයො।
cen:විනයවිනිච්ඡයො සමත්තො।
cen:॥ නමො තස්ස භගවතො අරහතො සම්මාසම්බුද්ධස්ස॥
