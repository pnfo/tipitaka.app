cha:8:චීවරක්ඛන්ධකො
sub:ජීවකවත්ථුකථාදිවණ්ණනා
bod:329:චීවරක්ඛන්ධකෙ <pb M=2.197/> <pb V=2.186/> <b>කම්මවිපාක</b>න්ති කම්මපච්චයඋතුචිත්තාහාරසමුට්ඨිතං අප්පටිබාහියරොගං සන්ධාය වුත්තං කම්මජස්ස රොගස්ස අභාවා।
bod:330:පාළියං <b>සංයමස්සා</b>ති සඞ්ගහණස්ස। අවිසජ්ජනස්සාති අත්ථො “යො සංයමො සො විනාසො”තිආදීසු (පෙ॰ ව॰ 237) විය। එතස්ස සංයමස්ස ඵලං උපජානාමාති යොජනා। තමෙව ඵලං දස්සෙන්තී ආහ <b>“වරමෙතං…පෙ॰… ආසිත්ත”</b>න්ති। කෙචි පන “සංයමස්සාති ආනිසංසස්ස, උපයොගත්ථෙ චෙතං සාමිවචන”න්ති (සාරත්ථ॰ ටී॰ මහාවග්ග 3.329-330) අත්ථං වදන්ති।
bod:336:<b>උස්සන්නදොසො</b>ති සඤ්ජාතපිත්තාදිදොසො। <b>සබ්බත්ථා</b>ති සකලසරීරෙ।
bod:337:<b>මහාපිට්ඨියකොජව</b>න්ති හත්ථිපිට්ඨියං අත්ථරිතබ්බතාය “මහාපිට්ඨිය”න්ති ලද්ධසමඤ්ඤං උණ්ණාමයත්ථරණං।
bod:338-9:<b>උපඩ්ඪකාසිනං ඛමමාන</b>න්ති අඩ්ඪකාසිඅග්ඝනකං। පාළියං <b>කිං නු ඛො</b>ති කතමං නු ඛො।
bod:340-342:<b>උපචාරෙ</b>ති සුසානස්ස ආසන්නෙ පදෙසෙ। <b>ඡඩ්ඩෙත්වා ගතා</b>ති කිඤ්චි අවත්වා එව ඡඩ්ඩෙත්වා ගතා, එතෙන “භික්ඛූ ගණ්හන්තූ”ති ඡඩ්ඩිතෙ එව අකාමා භාගදානං විහිතං, කෙවලං ඡඩ්ඩිතෙ පන කතිකාය අසති එකතො බහූසු පවිට්ඨෙසු යෙන ගහිතං, තෙන අකාමභාගො න <pb V=2.187/> දාතබ්බොති දස්සෙති। සමානා දිසා පුරත්ථිමාදිභෙදා එතෙසන්ති සදිසාති ආහ <b>“එකදිසාය වා ඔක්කමිංසූ”</b>ති। <b>ධුරවිහාරට්ඨානෙ</b>ති විහාරස්ස සම්මුඛට්ඨානෙ।
cen:ජීවකවත්ථුකථාදිවණ්ණනා නිට්ඨිතා।
sub:භණ්ඩාගාරසම්මුතිආදිකථාවණ්ණනා
bod:343:<b>විහාරමජ්ඣෙ</b>ති <pb M=2.198/> සබ්බෙසං ජානනත්ථාය වුත්තං। <b>වණ්ණාවණ්ණං කත්වා</b>ති පටිවීසප්පහොනකතාජානනත්ථං හලිද්දියාදීහි ඛුද්දකමහන්තවණ්ණෙහි යුත්තෙ සමෙ කොට්ඨාසෙ කත්වා। තෙනාහ <b>“සමෙ පටිවීසෙ ඨපෙත්වා”</b>ති। <b>ඉද</b>න්ති සාමණෙරානං උපඩ්ඪපටිවීසදානං। <b>ඵාතිකම්ම</b>න්ති පහොනකකම්මං। යත්තකෙන විනයාගතෙන සම්මුඤ්ජනීබන්ධනාදිහත්ථකම්මෙන විහාරස්ස ඌනකතා න හොති, තත්තකං කත්වාති අත්ථො। <b>සබ්බෙස</b>න්ති තත්රුප්පාදවස්සාවාසිකං ගණ්හන්තානං සබ්බෙසං භික්ඛූනං, සාමණෙරානඤ්ච। <b>භණ්ඩාගාරිකචීවරෙපී</b>ති අකාලචීවරං සන්ධාය වුත්තං। <b>එත</b>න්ති උක්කුට්ඨියා කතාය සමභාගදානං। <b>විරජ්ඣිත්වා කරොන්තී</b>ති කත්තබ්බකාලෙසු අකත්වා යථාරුචිතක්ඛණෙ කරොන්ති।
bod:<b>එත්තකෙන මම චීවරං පහොතී</b>ති ද්වාදසග්ඝනකෙනෙව මම චීවරං පරිපුණ්ණං හොති, න තතො ඌනෙනාති සබ්බං ගහෙතුකාමොති අත්ථො।
cen:භණ්ඩාගාරසම්මුතිආදිකථාවණ්ණනා නිට්ඨිතා।
sub:චීවරරජනකථාදිවණ්ණනා
bod:344:<b>එවඤ්හි කතෙ</b>ති වට්ටාධාරස්ස අන්තො රජනොදකං, බහි ඡල්ලිකඤ්ච කත්වා වියොජනෙ කතෙ। <b>න උත්තරතී</b>ති කෙවලං උදකතො ඵෙණුට්ඨානාභාවා න උත්තරති। <b>රජනකුණ්ඩ</b>න්ති පක්කරජනට්ඨපනකං මහාඝටං।
bod:345:<b>අනුවාතාදීනං දීඝපත්තාන</b>න්ති ආයාමතො, විත්ථාරතො ච අනුවාතං। <b>ආදි</b>-සද්දෙන ද්වින්නං ඛන්ධානං අන්තරා මාතිකාකාරෙන ඨපිතපත්තඤ්ච “දීඝපත්ත”න්ති දට්ඨබ්බං। <b>ආගන්තුකපත්ත</b>න්ති දිගුණචීවරස්ස උපරි අඤ්ඤං පට්ටං අප්පෙන්ති, තං සන්ධාය වුත්තං। තං කිර ඉදානි න කරොන්ති।
bod:346:පාළියං <pb V=2.188/> <b>නන්දිමුඛියා</b>ති තුට්ඨිමුඛියා, පසන්නදිසාමුඛායාති අත්ථො।
bod:348:<b>අච්ඡුපෙය්ය</b>න්ති පතිට්ඨපෙය්යං। <b>හතවත්ථකාන</b>න්ති පුරාණවත්ථානං। <b>අනුද්ධරිත්වාවා</b>ති අග්ගළෙ විය දුබ්බලට්ඨානං අනපනෙත්වාව।
bod:349-351:විසාඛවත්ථුම්හි <pb M=2.199/> <b>කල්ලකායා</b>ති අකිලන්තකායා। <b>ගතී</b>ති ඤාණගති අධිගමො। <b>අභිසම්පරායො</b>ති “සකිදෙව ඉමං ලොකං ආගන්ත්වා දුක්ඛස්සන්තං කරොතී”තිආදිනා (සං॰ නි॰ 5.1048) වුත්තො ඤාණාභිසම්පරායො, මග්ගඤාණයුත්තෙහි ගන්තබ්බගතිවිසෙසොති අත්ථො। තං භගවා බ්යාකරිස්සති। <b>“දදාති දාන”</b>න්ති ඉදං අන්නපානවිරහිතානං සෙසපච්චයානං දානවසෙන වුත්තං। <b>සොවග්ගික</b>න්ති සග්ගසංවත්තනිකං।
bod:359:<b>අට්ඨපදකච්ඡන්නෙනා</b>ති අට්ඨපදකසඞ්ඛාතජූතඵලකලෙඛාසණ්ඨානෙන।
bod:362:පාළියං <b>නදීපාරං ගන්තු</b>න්ති භික්ඛුනො නදීපාරගමනං හොතීති අත්ථො। <b>අග්ගළගුත්තියෙව පමාණ</b>න්ති ඉමෙහි චතූහි නික්ඛෙපකාරණෙහි ඨපෙන්තෙනපි අග්ගළගුත්තිවිහාරෙ එව ඨපෙතුං වට්ටතීති අධිප්පායො। <b>නිස්සීමාගත</b>න්ති වස්සානසඞ්ඛාතං කාලසීමං අතික්කන්තං, තං වස්සිකසාටිකචීවරං න හොතීති අත්ථො।
cen:චීවරරජනකථාදිවණ්ණනා නිට්ඨිතා।
sub:සඞ්ඝිකචීවරුප්පාදකථාවණ්ණනා
bod:363:<b>පඤ්ච මාසෙ</b>ති අච්චන්තසංයොගෙ උපයොගවචනං। <b>වඩ්ඪිං පයොජෙත්වා ඨපිතඋපනික්ඛෙපතො</b>ති වස්සාවාසිකස්සත්ථාය දායකෙහි වඩ්ඪිං පයොජෙත්වා ඨපිතඋපනික්ඛෙපතො। <b>“ඉධ වස්සංවුත්ථසඞ්ඝස්සා”</b>ති ඉදං අභිලාපමත්තං। ඉධ-සද්දං පන විනා “වස්සංවුත්ථසඞ්ඝස්ස දෙමා”ති වුත්තෙපි සො එව නයො। <b>අනත්ථතකථිනස්සාපි පඤ්ච මාසෙ පාපුණාතී</b>ති වස්සාවාසිකලාභවසෙන උප්පන්නත්තා අනත්ථතකථිනස්සාපි වුත්ථවස්සස්ස පඤ්ච මාසෙ පාපුණාති। වක්ඛති හි “චීවරමාසතො පට්ඨාය යාව හෙමන්තස්ස පච්ඡිමො දිවසො, තාව වස්සාවාසිකං දෙමාති වුත්තෙ කථිනං අත්ථතං වා හොතු අනත්ථතං වා, අතීතවස්සංවුත්ථානමෙව පාපුණාතී”ති (මහාව॰ අට්ඨ॰ 379)। <b>තතො පර</b>න්ති පඤ්චමාසතො පරං, ගිම්හානස්ස පඨමදිවසතො පට්ඨායාති <pb V=2.189/> අත්ථො। <b>“කස්මා? පිට්ඨිසමයෙ උප්පන්නත්තා”</b>ති ඉදං “උදාහු අනාගතවස්සෙ”ති <pb M=2.200/> ඉමස්සානන්තරං දට්ඨබ්බං। පොත්ථකෙසු පන “අනත්ථතකථිනස්සාපි පඤ්ච මාසෙ පාපුණාතී”ති ඉමස්සානන්තරං “කස්මා පිට්ඨිසමයෙ උප්පන්නත්තා”ති ඉදං ලිඛන්ති, තං පමාදලිඛිතං පිට්ඨිසමයෙ උප්පන්නං සන්ධාය “අනත්ථතකථිනස්සාපී”ති වත්තබ්බතො। වුත්ථවස්සෙ හි සන්ධාය “අනත්ථතකථිනස්සාපී”ති වුත්තං, න ච පිට්ඨිසමයෙ උප්පන්නං වුත්ථවස්සස්සෙව පාපුණාතීති සම්මුඛීභූතානං සබ්බෙසම්පි පාපුණනතො। තෙනෙව වක්ඛති “සචෙ පන ගිම්හානං පඨමදිවසතො පට්ඨාය එවං වදති, තත්ර සම්මුඛීභූතානං සබ්බෙසං පාපුණාති। කස්මා? පිට්ඨිසමයෙ උප්පන්නත්තා”ති (මහාව॰ අට්ඨ॰ 179)।
bod:<b>දුග්ගහිතානී</b>ති අග්ගහිතානි। සඞ්ඝිකානෙවාති අත්ථො। <b>ඉතොවා</b>ති ථෙරානං දාතබ්බතොව, ඉදානෙවාති වා අත්ථො।
cen:සඞ්ඝිකචීවරුප්පාදකථාවණ්ණනා නිට්ඨිතා।
sub:උපනන්දසක්යපුත්තවත්ථුකථාවණ්ණනා
bod:364:<b>“සත්තාහවාරෙන අරුණමෙව උට්ඨාපෙතී”</b>ති ඉදං නානාසීමාවිහාරෙසු කත්තබ්බනයෙන එකස්මිම්පි විහාරෙ ද්වීසු සෙනාසනෙසු නිවුත්ථභාවදස්සනත්ථං වුත්තං, අරුණුට්ඨාපනෙනෙව තත්ථ වුත්ථො හොති, න පන වස්සච්ඡෙදපරිහාරාය। අන්තොඋපචාරසීමායපි යත්ථ කත්ථචි අරුණං උට්ඨාපෙන්තො අත්තනා ගහිතසෙනාසනං අප්පවිට්ඨොපි වුත්ථවස්සො එව හොති, ගහිතසෙනාසනෙ පන නිවුත්ථො නාම න හොති, තත්ථ ච අරුණුට්ඨාපනෙ පන සති හොති। තෙනාහ <b>“පුරිමස්මිං බහුතරං නිවසති නාමා”</b>ති, එතෙන ච ඉතරස්මිං සත්තාහවාරෙනාපි අරුණුට්ඨාපනෙ සති එව අප්පකතරං නිවසති නාම හොති, නාසතීති දීපිතං හොති। <b>නානාලාභෙහී</b>ති විසුං විසුං නිබද්ධවස්සාවාසිකලාභෙහි। <b>නානූපචාරෙහී</b>ති නානාපරික්ඛෙපනානාද්වාරෙහි। <b>එකසීමාවිහාරෙහී</b>ති ද්වින්නං විහාරානං එකෙන පාකාරෙන පරික්ඛිත්තත්තා එකාය උපචාරසීමාය අන්තොගතෙහි ද්වීහි විහාරෙහි। <b>සෙනාසනග්ගාහො පටිප්පස්සම්භතී</b>ති පඨමං ගහිතො පටිප්පස්සම්භති। <b>තත්ථා</b>ති යත්ථ සෙනාසනග්ගාහො පටිප්පස්සද්ධො, තත්ථ।
cen:උපනන්දසක්යපුත්තවත්ථුකථාවණ්ණනා නිට්ඨිතා।
sub:ගිලානවත්ථුකථාවණ්ණනා
bod:365-6:<b>භූමියං</b> <pb M=2.201/> <pb V=2.190/> <b>පරිභණ්ඩං අකාසී</b>ති ගිලානෙන නිපන්නභූමියං කිලිට්ඨට්ඨානං ධොවිත්වා හරිතූපලිත්තං කාරෙසීති අත්ථො। <b>භෙසජ්ජං යොජෙතුං අසමත්ථො</b>ති පරෙහි වුත්තවිධිම්පි කාතුං අසමත්ථො। පාළියං ගිලානුපට්ඨාකානං චීවරදානෙ සාමණෙරානං තිචීවරාධිට්ඨානාභාවා “චීවරඤ්ච පත්තඤ්චා”තිආදි සබ්බත්ථ වුත්තං। සචෙපි සහස්සං අග්ඝති, ගිලානුපට්ඨාකානඤ්ඤෙව දාතබ්බන්ති සම්බන්ධො।
cen:ගිලානවත්ථුකථාවණ්ණනා නිට්ඨිතා।
sub:මතසන්තකකථාදිවණ්ණනා
bod:369:<b>අඤ්ඤ</b>න්ති චීවරපත්තතො අඤ්ඤං। <b>අප්පග්ඝ</b>න්ති අතිජිණ්ණාදිභාවෙන නිහීනං। <b>තතො</b>ති අවසෙසපරික්ඛාරතො। <b>සබ්බ</b>න්ති පත්තං, තිචීවරඤ්ච।
bod:<b>තත්ථ තත්ථ සඞ්ඝස්සෙවා</b>ති තස්මිං තස්මිං විහාරෙ සඞ්ඝස්සෙව। පාළියං <b>අවිස්සජ්ජිකං අවෙභඞ්ගික</b>න්ති ආගතානාගතස්ස චාතුද්දිසස්ස සඞ්ඝස්සෙව සන්තකං හුත්වා කස්සචි අවිස්සජ්ජිකං අවෙභඞ්ගිකං භවිතුං අනුජානාමීති අත්ථො।
bod:371-2:<b>අක්කනාළමය</b>න්ති අක්කදණ්ඩමයං। <b>අක්කදුස්සානී</b>ති අක්කවාකෙන කතදුස්සානි, පොත්ථකගතිකානි දුක්කටවත්ථුකානීති අත්ථො। <b>දුපට්ටචීවරස්ස වා මජ්ඣෙ</b>ති යං නිට්ඨිතෙ තිපට්ටචීවරං හොති, තස්ස මජ්ඣෙ පටලං කත්වා දාතබ්බානීති අත්ථො।
bod:374:<b>“සන්තෙ පතිරූපෙ ගාහකෙ”</b>ති වුත්තත්තා ගාහකෙ අසති අදත්වා භාජිතෙපි සුභාජිතමෙවාති දට්ඨබ්බං।
bod:376:<b>දක්ඛිණොදකං පමාණ</b>න්ති “එත්තකානි චීවරානි දස්සාමී”ති පඨමං උදකං පාතෙත්වා පච්ඡා දෙන්ති। තං යෙහි ගහිතං, තෙ භාගිනොව හොන්තීති <pb M=2.202/> අධිප්පායො। <b>පරසමුද්දෙ</b>ති ජම්බුදීපෙ। තම්බපණ්ණිදීපඤ්හි උපාදායෙස එවං වුත්තො।
cen:මතසන්තකකථාදිවණ්ණනා නිට්ඨිතා।
sub:අට්ඨචීවරමාතිකාකථාවණ්ණනා
bod:379:<b>පුග්ගලාධිට්ඨානනයෙන <pb V=2.191/> වුත්ත</b>න්ති “සීමාය දාන”න්තිආදිනා වත්තබ්බෙ “සීමාය දෙතී”තිආදි පුග්ගලාධිට්ඨානෙන වුත්තං। <b>“අපිචා”</b>තිආදිනා පඨමලෙඩ්ඩුපාතභූතපරික්ඛෙපාරහට්ඨානතො බහි දුතියලෙඩ්ඩුපාතොපි උපචාරසීමා එවාති දස්සෙති। ධුවසන්නිපාතට්ඨානාදිකම්පි පරියන්තෙ ඨිතමෙව ගහෙතබ්බං। ලොකෙ ගාමසීමාදයො විය ලාභසීමා නාම විසුං පසිද්ධා නාම නත්ථි, කෙනායං අනුඤ්ඤාතාති ආහ <b>“නෙව සම්මාසම්බුද්ධෙනා”</b>තිආදි। එතෙන නායං සාසනවොහාරසිද්ධා, ලොකවොහාරසිද්ධා එවාති දස්සෙති। <b>“ජනපදපරිච්ඡෙදො”</b>ති ඉදං ලොකපසිද්ධසීමාසද්දත්ථවසෙන වුත්තං। පරිච්ඡෙදබ්භන්තරං පන සබ්බං ජනපදසීමාති ගහෙතබ්බං, ජනපදො එව ජනපදසීමා। එවං රට්ඨසීමාදීසුපි। තෙනාහ <b>“ආණාපවත්තිට්ඨාන”</b>න්තිආදි।
bod:<b>පථවීවෙමජ්ඣෙ ගතස්සා</b>ති යාව උදකපරියන්තා ඛණ්ඩසීමත්තා වුත්තං, උපචාරසීමාදීසු පන අබද්ධසීමාසු හෙට්ඨාපථවියං සබ්බත්ථ ඨිතානං න පාපුණාති, කූපාදිපවෙසාරහට්ඨානෙ ඨිතානඤ්ඤෙව පාපුණාතීති හෙට්ඨා සීමාකථායං වුත්තනයෙන තංතංසීමට්ඨභාවො වෙදිතබ්බො। චක්කවාළසීමාය පන දින්නං පථවීසන්ධාරකඋදකට්ඨානෙපි ඨිතානං පාපුණාති සබ්බත්ථ චක්කවාළවොහාරත්තා।
bod:<b>බුද්ධාධිවුත්ථො</b>ති බුද්ධෙන භගවතා නිවුත්ථො। <b>පාකවට්ට</b>න්ති නිබද්ධදානං। <b>වත්තතී</b>ති පවත්තති। <b>තෙහී</b>ති යෙසං සම්මුඛෙ එස දෙති, තෙහි භික්ඛූහි। <b>දුතියභාගෙ පන ථෙරාසනං ආරුළ්හෙ</b>ති යාව සඞ්ඝනවකා එකවාරං සබ්බෙසං භාගං දත්වා චීවරෙ අපරික්ඛීණෙ පුන සබ්බෙසං දාතුං දුතියභාගෙ ථෙරස්ස දින්නෙති අත්ථො। <b>පංසුකූලිකානම්පි වට්ටතී</b>ති එත්ථ “තුය්හං දෙමා”ති අවුත්තත්තාති කාරණං වදන්ති। යදි එවං “සඞ්ඝස්ස දෙමා”ති වුත්තෙපි <pb M=2.203/> වට්ටෙය්ය, “භික්ඛූනං දෙම, ථෙරානං දෙම, සඞ්ඝස්ස දෙමා”ති (මහාව॰ අට්ඨ॰ 379) වචනතො භෙදො න දිස්සති। වීමංසිතබ්බමෙත්ථ කාරණං।
bod:<b>පාරුපිතුං වට්ටතී</b>ති පංසුකූලිකානං වට්ටති। <b>භික්ඛුසඞ්ඝස්ස ච භික්ඛුනීනඤ්ච දම්මීති වුත්තෙ පන න මජ්ඣෙ භින්දිත්වා දාතබ්බ</b>න්ති එත්ථ යස්මා භික්ඛුනිපක්ඛෙ සඞ්ඝස්ස පච්චෙකං අපරාමට්ඨත්තා භික්ඛුනීනං ගණනාය භාගො දාතබ්බොති දායකස්ස අධිප්පායොති සිජ්ඣති, තථා දානඤ්ච භික්ඛූපි ගණෙත්වා දින්නෙ එව යුජ්ජති। ඉතරථා හි කිත්තකං භික්ඛූනං දාතබ්බං, කිත්තකං භික්ඛුනීනන්ති න විඤ්ඤායති, තස්මා “භික්ඛුසඞ්ඝස්සා”ති වුත්තවචනම්පි “භික්ඛූන”න්ති වුත්තවචනසදිසමෙවාති ආහ <b>“භික්ඛූ ච භික්ඛුනියො ච ගණෙත්වා දාතබ්බ”</b>න්ති। තෙනාහ <b>“පුග්ගලො</b> <pb V=2.192/> <b>…පෙ॰… භික්ඛුසඞ්ඝග්ගහණෙන අග්ගහිතත්තා”</b>ති। භික්ඛුසඞ්ඝ-සද්දෙන භික්ඛූනඤ්ඤෙව ගහිතත්තා, පුග්ගලස්ස පන “තුය්හඤ්චා”ති විසුං ගහිතත්තා ච තත්ථස්ස අග්ගහිතතා දට්ඨබ්බා, “භික්ඛූනඤ්ච භික්ඛුනීනඤ්ච තුය්හඤ්චා”ති වුත්තට්ඨානසදිසත්තාති අධිප්පායො। පුග්ගලප්පධානො හෙත්ථ සඞ්ඝ-සද්දො දට්ඨබ්බො। කෙචි පන “භික්ඛුසඞ්ඝග්ගහණෙන ගහිතත්තා”ති (සාරත්ථ॰ ටී॰ මහාවග්ග 3.379) පාඨං ලිඛන්ති, තං න සුන්දරං තස්ස විසුං ලාභග්ගහණෙ කාරණවචනත්තා। තථා හි විසුං සඞ්ඝග්ගහණෙන ගහිතත්තාති විසුං පුග්ගලස්සපි භාගග්ගහණෙ කාරණං වුත්තං। යථා චෙත්ථ පුග්ගලස්ස අග්ගහණං, එවං උපරි “භික්ඛුසඞ්ඝස්ස ච තුය්හඤ්චා”තිආදීසුපි සඞ්ඝාදි-සද්දෙහි පුග්ගලස්ස අග්ගහණං දට්ඨබ්බං। යදි හි ගහණං සියා, සඞ්ඝතොපි, විසුම්පීති භාගද්වයං ලභෙය්ය උභයත්ථ ගහිතත්තා।
bod:<b>පූජෙතබ්බ</b>න්තිආදි ගිහිකම්මං න හොතීති දස්සනත්ථං වුත්තං। <b>“භික්ඛුසඞ්ඝස්ස හරා”</b>ති ඉදං පිණ්ඩපාතහරණං සන්ධාය වුත්තං। තෙනාහ <b>“භුඤ්ජිතුං වට්ටතී”</b>ති। <b>“අන්තොහෙමන්තෙ”</b>ති ඉමිනා අනත්ථතෙ කථිනෙ වස්සානං පච්ඡිමෙ මාසෙ දින්නං පුරිමවස්සංවුත්ථානඤ්ඤෙව පාපුණාති, තතො පරං හෙමන්තෙ දින්නං පච්ඡිමවස්සංවුත්ථානම්පි වුත්ථවස්සත්තා පාපුණාති। හෙමන්තතො පන පරං පිට්ඨිසමයෙ “වස්සංවුත්ථසඞ්ඝස්සා”ති එවං වත්වා දින්නං අනන්තරෙ වස්සෙ වා තතො පරෙසු වා යත්ථ කත්ථචි තස්මිං වුත්ථවස්සානං සබ්බෙසං පාපුණාති। යෙ පන සබ්බථා අවුත්ථවස්සා, තෙසං න පාපුණාතීති දස්සෙති। <b>සබ්බෙසම්පී</b>ති හි තස්මිං භික්ඛුභාවෙ වුත්ථවස්සානං සබ්බෙසම්පීති අත්ථො <pb M=2.204/> දට්ඨබ්බො। <b>“වස්සංවුත්ථසඞ්ඝස්සා”</b>ති වුත්තත්තා <b>සම්මුඛීභූතානං සබ්බෙස</b>න්ති එත්ථාපි එසෙව නයො। <b>අතීතවස්ස</b>න්ති අනන්තරාතීතවස්සං।
bod:<b>උද්දෙසං ගහෙතුං ආගතො</b>ති උද්දෙසෙ අග්ගහිතෙපි අන්තෙවාසිකොවාති වුත්තං। <b>ගහෙත්වා ගච්ඡන්තො</b>ති පරිනිට්ඨිතඋද්දෙසො හුත්වා ගච්ඡන්තො। <b>“වත්තං කත්වා උද්දෙසපරිපුච්ඡාදීනි ගහෙත්වා විචරන්තාන”</b>න්ති ඉදං “උද්දෙසන්තෙවාසිකාන”න්ති ඉමස්සෙව විසෙසනං, තෙන උද්දෙසකාලෙ ආගන්ත්වා උද්දෙසං ගහෙත්වා ගන්ත්වා අඤ්ඤත්ථ නිවසන්තෙ අනිබද්ධචාරිකෙ නිවත්තෙති।
cen:අට්ඨචීවරමාතිකාකථාවණ්ණනා නිට්ඨිතා।
cen:චීවරක්ඛන්ධකවණ්ණනානයො නිට්ඨිතො।
