cha:(25) 5:දුච්චරිතවග්ගො
sub:1:පඨමදුච්චරිතසුත්තං
bod:241:“පඤ්චිමෙ <pb T=3.296/> <pb V=2.248/>, භික්ඛවෙ, ආදීනවා දුච්චරිතෙ। කතමෙ පඤ්ච? අත්තාපි අත්තානං උපවදති; අනුවිච්ච විඤ්ඤූ ගරහන්ති; පාපකො කිත්තිසද්දො අබ්භුග්ගච්ඡති; සම්මූළ්හො කාලං කරොති; කායස්ස භෙදා පරං මරණා අපායං දුග්ගතිං විනිපාතං නිරයං උපපජ්ජති। ඉමෙ ඛො, භික්ඛවෙ, පඤ්ච ආදීනවා දුච්චරිතෙ।
bod:“පඤ්චිමෙ, භික්ඛවෙ, ආනිසංසා සුචරිතෙ। කතමෙ පඤ්ච? අත්තාපි අත්තානං න උපවදති; අනුවිච්ච විඤ්ඤූ පසංසන්ති; කල්යාණො කිත්තිසද්දො අබ්භුග්ගච්ඡති; අසම්මූළ්හො කාලං කරොති; කායස්ස භෙදා පරං මරණා සුගතිං සග්ගං ලොකං උපපජ්ජති। ඉමෙ ඛො, භික්ඛවෙ, පඤ්ච ආනිසංසා සුචරිතෙ”ති। පඨමං।
sub:2:පඨමකායදුච්චරිතසුත්තං
bod:242:“පඤ්චිමෙ, භික්ඛවෙ, ආදීනවා කායදුච්චරිතෙ…පෙ॰… ආනිසංසා කායසුචරිතෙ…පෙ॰…। දුතියං।
sub:3:පඨමවචීදුච්චරිතසුත්තං
bod:243:“පඤ්චිමෙ <pb M=2.234/>, භික්ඛවෙ, ආදීනවා වචීදුච්චරිතෙ…පෙ॰… ආනිසංසා වචීසුචරිතෙ…පෙ॰…। තතියං।
sub:4:පඨමමනොදුච්චරිතසුත්තං
bod:244:“පඤ්චිමෙ, භික්ඛවෙ, ආදීනවා මනොදුච්චරිතෙ…පෙ॰… ආනිසංසා මනොසුචරිතෙ <pb V=2.249/>। කතමෙ පඤ්ච? අත්තාපි <pb P=3.268/> අත්තානං න උපවදති; අනුවිච්ච විඤ්ඤූ <pb T=3.297/> පසංසන්ති; කල්යාණො කිත්තිසද්දො අබ්භුග්ගච්ඡති; අසම්මූළ්හො කාලං කරොති; කායස්ස භෙදා පරං මරණා සුගතිං සග්ගං ලොකං උපපජ්ජති। ඉමෙ ඛො, භික්ඛවෙ, පඤ්ච ආනිසංසා මනොසුචරිතෙ”ති। චතුත්ථං।
sub:5:දුතියදුච්චරිතසුත්තං
bod:245:“පඤ්චිමෙ, භික්ඛවෙ, ආදීනවා දුච්චරිතෙ। කතමෙ පඤ්ච? අත්තාපි අත්තානං උපවදති; අනුවිච්ච විඤ්ඤූ ගරහන්ති; පාපකො කිත්තිසද්දො අබ්භුග්ගච්ඡති; සද්ධම්මා වුට්ඨාති; අසද්ධම්මෙ පතිට්ඨාති। ඉමෙ ඛො, භික්ඛවෙ, පඤ්ච ආදීනවා දුච්චරිතෙ।
bod:“පඤ්චිමෙ, භික්ඛවෙ, ආනිසංසා සුචරිතෙ। කතමෙ පඤ්ච? අත්තාපි අත්තානං න උපවදති; අනුවිච්ච විඤ්ඤූ පසංසන්ති; කල්යාණො කිත්තිසද්දො අබ්භුග්ගච්ඡති; අසද්ධම්මා වුට්ඨාති; සද්ධම්මෙ පතිට්ඨාති। ඉමෙ ඛො, භික්ඛවෙ, පඤ්ච ආනිසංසා සුචරිතෙ”ති। පඤ්චමං।
sub:6:දුතියකායදුච්චරිතසුත්තං
bod:246:“පඤ්චිමෙ, භික්ඛවෙ, ආදීනවා කායදුච්චරිතෙ…පෙ॰… ආනිසංසා කායසුචරිතෙ…පෙ॰…। ඡට්ඨං।
sub:7:දුතියවචීදුච්චරිතසුත්තං
bod:247:“පඤ්චිමෙ, භික්ඛවෙ, ආදීනවා වචීදුච්චරිතෙ…පෙ॰… ආනිසංසා වචීසුචරිතෙ…පෙ॰…। සත්තමං।
sub:8:දුතියමනොදුච්චරිතසුත්තං
bod:248:“පඤ්චිමෙ <pb M=2.235/>, භික්ඛවෙ, ආදීනවා මනොදුච්චරිතෙ…පෙ॰… ආනිසංසා මනොසුචරිතෙ। කතමෙ පඤ්ච? අත්තාපි අත්තානං <pb T=3.298/> න උපවදති; අනුවිච්ච විඤ්ඤූ පසංසන්ති; කල්යාණො <pb V=2.250/> කිත්තිසද්දො අබ්භුග්ගච්ඡති; අසද්ධම්මා වුට්ඨාති; සද්ධම්මෙ පතිට්ඨාති। ඉමෙ ඛො, භික්ඛවෙ, පඤ්ච ආනිසංසා මනොසුචරිතෙ”ති। අට්ඨමං।
sub:9:සිවථිකසුත්තං
bod:249:“පඤ්චිමෙ, භික්ඛවෙ, ආදීනවා සිවථිකාය <n>සීවථිකාය (සී॰ ස්යා॰ කං॰ පී॰)</n>। කතමෙ පඤ්ච? අසුචි, දුග්ගන්ධා, සප්පටිභයා, වාළානං අමනුස්සානං ආවාසො, බහුනො ජනස්ස ආරොදනා – ඉමෙ ඛො, භික්ඛවෙ, පඤ්ච ආදීනවා සිවථිකාය।
bod:“එවමෙවං ඛො, භික්ඛවෙ, පඤ්චිමෙ ආදීනවා සිවථිකූපමෙ පුග්ගලෙ। කතමෙ පඤ්ච? ඉධ <pb P=3.269/>, භික්ඛවෙ, එකච්චො පුග්ගලො අසුචිනා කායකම්මෙන සමන්නාගතො හොති; අසුචිනා වචීකම්මෙන සමන්නාගතො හොති; අසුචිනා මනොකම්මෙන සමන්නාගතො හොති। ඉදමස්ස අසුචිතාය වදාමි। සෙය්යථාපි සා, භික්ඛවෙ, සිවථිකා අසුචි; තථූපමාහං, භික්ඛවෙ, ඉමං පුග්ගලං වදාමි।
bod:“තස්ස අසුචිනා කායකම්මෙන සමන්නාගතස්ස, අසුචිනා වචීකම්මෙන සමන්නාගතස්ස, අසුචිනා මනොකම්මෙන සමන්නාගතස්ස පාපකො කිත්තිසද්දො අබ්භුග්ගච්ඡති। ඉදමස්ස දුග්ගන්ධතාය වදාමි। සෙය්යථාපි සා, භික්ඛවෙ, සිවථිකා දුග්ගන්ධා; තථූපමාහං, භික්ඛවෙ, ඉමං පුග්ගලං වදාමි।
bod:“තමෙනං අසුචිනා කායකම්මෙන සමන්නාගතං, අසුචිනා වචීකම්මෙන සමන්නාගතං, අසුචිනා මනොකම්මෙන සමන්නාගතං පෙසලා සබ්රහ්මචාරී ආරකා පරිවජ්ජන්ති। ඉදමස්ස සප්පටිභයස්මිං වදාමි। සෙය්යථාපි සා, භික්ඛවෙ, සිවථිකා සප්පටිභයා; තථූපමාහං, භික්ඛවෙ, ඉමං පුග්ගලං වදාමි।
bod:“සො අසුචිනා කායකම්මෙන සමන්නාගතො, අසුචිනා වචීකම්මෙන සමන්නාගතො <pb T=3.299/>, අසුචිනා මනොකම්මෙන සමන්නාගතො සභාගෙහි පුග්ගලෙහි සද්ධිං සංවසති। ඉදමස්ස වාළාවාසස්මිං <pb V=2.251/> වදාමි। සෙය්යථාපි සා <pb M=2.236/>, භික්ඛවෙ, සිවථිකා වාළානං අමනුස්සානං ආවාසො; තථූපමාහං, භික්ඛවෙ, ඉමං පුග්ගලං වදාමි।
bod:“තමෙනං අසුචිනා කායකම්මෙන සමන්නාගතං, අසුචිනා වචීකම්මෙන සමන්නාගතං, අසුචිනා මනොකම්මෙන සමන්නාගතං පෙසලා සබ්රහ්මචාරී දිස්වා ඛීයධම්මං <n>ඛීයනධම්මං (සී॰)</n> ආපජ්ජන්ති – ‘අහො වත නො දුක්ඛං යෙ මයං එවරූපෙහි පුග්ගලෙහි සද්ධිං සංවසාමා’ති! ඉදමස්ස ආරොදනාය වදාමි। සෙය්යථාපි සා, භික්ඛවෙ, සිවථිකා බහුනො ජනස්ස ආරොදනා; තථූපමාහං, භික්ඛවෙ, ඉමං පුග්ගලං වදාමි। ඉමෙ ඛො, භික්ඛවෙ, පඤ්ච ආදීනවා සිවථිකූපමෙ පුග්ගලෙ”ති। නවමං।
sub:10:පුග්ගලප්පසාදසුත්තං
bod:250:“පඤ්චිමෙ <pb P=3.270/>, භික්ඛවෙ, ආදීනවා පුග්ගලප්පසාදෙ। කතමෙ පඤ්ච? යස්මිං, භික්ඛවෙ, පුග්ගලෙ පුග්ගලො අභිප්පසන්නො හොති, සො තථාරූපං ආපත්තිං ආපන්නො හොති යථාරූපාය ආපත්තියා සඞ්ඝො උක්ඛිපති। තස්ස එවං හොති – ‘යො ඛො ම්යායං පුග්ගලො පියො මනාපො සො සඞ්ඝෙන උක්ඛිත්තො’ති। භික්ඛූසු අප්පසාදබහුලො හොති। භික්ඛූසු අප්පසාදබහුලො සමානො අඤ්ඤෙ භික්ඛූ න භජති। අඤ්ඤෙ භික්ඛූ අභජන්තො සද්ධම්මං න සුණාති। සද්ධම්මං අසුණන්තො සද්ධම්මා පරිහායති। අයං, භික්ඛවෙ, පඨමො ආදීනවො පුග්ගලප්පසාදෙ।
bod:“පුන චපරං, භික්ඛවෙ, යස්මිං පුග්ගලෙ පුග්ගලො අභිප්පසන්නො හොති, සො තථාරූපං ආපත්තිං ආපන්නො හොති යථාරූපාය ආපත්තියා සඞ්ඝො අන්තෙ නිසීදාපෙති <pb T=3.300/>। තස්ස එවං හොති – ‘යො ඛො ම්යායං පුග්ගලො පියො මනාපො සො සඞ්ඝෙන අන්තෙ නිසීදාපිතො’ති। භික්ඛූසු අප්පසාදබහුලො හොති। භික්ඛූසු අප්පසාදබහුලො සමානො අඤ්ඤෙ භික්ඛූ න භජති। අඤ්ඤෙ භික්ඛූ අභජන්තො සද්ධම්මං න සුණාති। සද්ධම්මං අසුණන්තො සද්ධම්මා පරිහායති। අයං, භික්ඛවෙ, දුතියො ආදීනවො පුග්ගලප්පසාදෙ।
bod:“පුන චපරං, භික්ඛවෙ, යස්මිං පුග්ගලෙ පුග්ගලො අභිප්පසන්නො හොති, සො දිසාපක්කන්තො හොති…පෙ॰… සො විබ්භන්තො හොති…පෙ॰… සො <pb M=2.237/> කාලඞ්කතො හොති। තස්ස එවං හොති – ‘යො ඛො ම්යායං පුග්ගලො පියො මනාපො සො කාලඞ්කතො’ති। අඤ්ඤෙ භික්ඛූ න භජති। අඤ්ඤෙ භික්ඛූ <pb V=2.252/> අභජන්තො සද්ධම්මං න සුණාති। සද්ධම්මං අසුණන්තො සද්ධම්මා පරිහායති। අයං, භික්ඛවෙ, පඤ්චමො ආදීනවො පුග්ගලප්පසාදෙ। ඉමෙ ඛො, භික්ඛවෙ, පඤ්ච ආදීනවා පුග්ගලප්පසාදෙ”ති। දසමං।
cen:දුච්චරිතවග්ගො පඤ්චමො।
bod:තස්සුද්දානං –
gax:දුච්චරිතං <pb P=3.271/> කායදුච්චරිතං, වචීදුච්චරිතං මනොදුච්චරිතං।
gae:චතූහි පරෙ ද්වෙ සිවථිකා, පුග්ගලප්පසාදෙන චාති॥
cen:පඤ්චමපණ්ණාසකං සමත්තං।
