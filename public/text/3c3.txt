cha:4:පවාරණාක්ඛන්ධකං
sub:අඵාසුකවිහාරකථා
bod:209:පවාරණාක්ඛන්ධකෙ <pb M=.356/> <pb V=.336/> – <b>නෙව ආලපෙය්යාම න සල්ලපෙය්යාමා</b>ති එත්ථ <b>ආලාපො</b> නාම පඨමවචනං; <b>සල්ලාපො</b> පච්ඡිමවචනං। <b>හත්ථවිලඞ්ඝකෙනා</b>ති හත්ථුක්ඛෙපකෙන। <b>පසුසංවාස</b>න්ති පසූනං විය සංවාසං। පසවොපි හි අත්තනො උප්පන්නං සුඛදුක්ඛං අඤ්ඤමඤ්ඤස්ස න ආරොචෙන්ති, පටිසන්ථාරං න කරොන්ති, තථා එතෙපි න අකංසු; තස්මා නෙසං සංවාසො “පසුසංවාසො”ති වුච්චති। එස නයො සබ්බත්ථ। <b>න භික්ඛවෙ මූගබ්බතං තිත්ථියසමාදාන</b>න්ති “ඉමං තෙමාසං න කථෙතබ්බ”න්ති එවරූපං වතසමාදානං න කාතබ්බං; අධම්මකතිකා හෙසා। <b>අඤ්ඤමඤ්ඤානුලොමතා</b>ති අඤ්ඤමඤ්ඤං වත්තුං අනුලොමභාවො। “වදන්තු මං ආයස්මන්තො”ති <pb P=5.1074/> හි වදන්තං සක්කා හොති කිඤ්චි වත්තුං; න ඉතරං। <b>ආපත්තිවුට්ඨානතා විනයපුරෙක්ඛාරතා</b>ති ආපත්තීහි වුට්ඨානභාවො විනයං පුරතො කත්වා චරණභාවො। “වදන්තු මං ආයස්මන්තො”ති හි එවං වදන්තො ආපත්තීහි වුට්ඨහිස්සති, විනයඤ්ච පුරක්ඛත්වා විහරිස්සතීති වුච්චති।
bod:210:<b>සුණාතු මෙ භන්තෙ සඞ්ඝො අජ්ජ පවාරණා, යදි සඞ්ඝස්ස පත්තකල්ලං, සඞ්ඝො පවාරෙය්යා</b>ති අයං සබ්බසඞ්ගාහිකා නාම ඤත්ති; එවඤ්හි වුත්තෙ තෙවාචිකං ද්වෙවාචිකං එකවාචිකඤ්ච පවාරෙතුං වට්ටති। සමානවස්සිකං න වට්ටති। “තෙවාචිකං පවාරෙය්යා”ති වුත්තෙ පන තෙවාචිකමෙව වට්ටති, අඤ්ඤං න වට්ටති। “ද්වෙවාචිකං පවාරෙය්යා”ති වුත්තෙ ද්වෙවාචිකඤ්ච තෙවාචිකඤ්ච වට්ටති, එකවාචිකඤ්ච සමානවස්සිකඤ්ච න වට්ටති। “එකවාචිකං පවාරෙය්යා”ති වුත්තෙ පන එකවාචික-ද්වෙවාචික-තෙවාචිකානි වට්ටන්ති, සමානවස්සිකමෙව න වට්ටති। “සමානවස්සික”න්ති වුත්තෙ සබ්බං වට්ටති।
bod:211:<b>අච්ඡන්තී</b>ති නිසින්නාව හොන්ති, න උට්ඨහන්ති। <b>තදමන්තරා</b>ති තදන්තරා; තාවතකං කාලන්ති අත්ථො।
sub:පවාරණාභෙදකථා
bod:212:<b>චාතුද්දසිකා</b> <pb M=.357/> <pb V=.337/> <b>ච පන්නරසිකා චා</b>ති එත්ථ චාතුද්දසිකාය “අජ්ජ පවාරණා චාතුද්දසී”ති එවං පුබ්බකිච්චං කාතබ්බං, පන්නරසිකාය “අජ්ජ පවාරණා පන්නරසී”ති।
bod:පවාරණකම්මෙසු සචෙ එකස්මිං විහාරෙ පඤ්චසු භික්ඛූසු වසන්තෙසු එකස්ස පවාරණං ආහරිත්වා චත්තාරො ගණඤත්තිං ඨපෙත්වා පවාරෙන්ති, චතූසු තීසු වා වසන්තෙසු එකස්ස පවාරණං ආහරිත්වා තයො වා ද්වෙ වා සඞ්ඝඤත්තිං ඨපෙත්වා පවාරෙන්ති, සබ්බමෙතං අධම්මෙනවග්ගං පවාරණකම්මං।
bod:සචෙ පන සබ්බෙපි පඤ්ච ජනා එකතො සන්නිපතිත්වා ගණඤත්තිං ඨපෙත්වා පවාරෙන්ති, චත්තාරො තයො වා ද්වෙ වා වසන්තා එකතො සන්නිපතිත්වා සඞ්ඝඤත්තිං ඨපෙත්වා පවාරෙන්ති, සබ්බමෙතං අධම්මෙනසමග්ගං පවාරණකම්මං।
bod:සචෙ පඤ්චසු ජනෙසු එකස්ස පවාරණං ආහරිත්වා චත්තාරො සඞ්ඝඤත්තිං ඨපෙත්වා පවාරෙන්ති, චතූසු තීසු වා එකස්ස පවාරණං ආහරිත්වා තයො වා ද්වෙ වා ගණඤත්තිං ඨපෙත්වා පවාරෙන්ති, සබ්බමෙතං ධම්මෙනවග්ගං පවාරණකම්මං <pb P=5.1075/>।
bod:සචෙ පන සබ්බෙපි පඤ්ච ජනා එකතො සන්නිපතිත්වා සඞ්ඝඤත්තිං ඨපෙත්වා පවාරෙන්ති, චත්තාරො වා තයො වා එකතො සන්නිපතිත්වා ගණඤත්තිං ඨපෙත්වා පවාරෙන්ති, ද්වෙ අඤ්ඤමඤ්ඤං පවාරෙන්ති, එකකො වසන්තො අධිට්ඨානපවාරණං කරොති, සබ්බමෙතං ධම්මෙනසමග්ගං නාම පවාරණකම්මන්ති।
sub:පවාරණාදානානුජානනකථා
bod:213:<b>දින්නා හොති පවාරණා</b>ති එත්ථ එවං දින්නාය පවාරණාය පවාරණාහාරකෙන සඞ්ඝං උපසඞ්කමිත්වා එවං පවාරෙතබ්බං – “තිස්සො භන්තෙ භික්ඛු සඞ්ඝං පවාරෙති දිට්ඨෙන වා සුතෙන වා පරිසඞ්කාය වා, වදතු තං භන්තෙ සඞ්ඝො අනුකම්පං උපාදාය, පස්සන්තො පටිකරිස්සති। දුතියම්පි…පෙ॰… තතියම්පි භන්තෙ තිස්සො භික්ඛු සඞ්ඝං පවාරෙති…පෙ॰… පටිකරිස්සතී”ති <pb V=.338/>। සචෙ පන වුඩ්ඪතරො හොති, “ආයස්මා භන්තෙ තිස්සො”ති වත්තබ්බං; එවඤ්හි තෙන තස්සත්ථාය පවාරිතං හොතීති।
bod:<b>පවාරණං</b> <pb M=.358/> <b>දෙන්තෙන ඡන්දම්පි දාතු</b>න්ති එත්ථ ඡන්දදානං උපොසථක්ඛන්ධකෙ වුත්තනයෙනෙව වෙදිතබ්බං। ඉධාපි ච ඡන්දදානං අවසෙසකම්මත්ථාය। තස්මා සචෙ පවාරණං දෙන්තො ඡන්දං දෙති, වුත්තනයෙන ආහටාය පවාරණාය තෙන ච භික්ඛුනා සඞ්ඝෙන ච පවාරිතමෙව හොති। අථ පවාරණමෙව දෙති, න ඡන්දං, තස්ස ච පවාරණාය ආරොචිතාය සඞ්ඝෙන ච පවාරිතෙ සබ්බෙසං සුප්පවාරිතං හොති, අඤ්ඤං පන කම්මං කුප්පති। සචෙ ඡන්දමෙව දෙති න පවාරණං, සඞ්ඝස්ස පවාරණා ච සෙසකම්මානි ච න කුප්පන්ති, තෙන පන භික්ඛුනා අප්පවාරිතං හොති। පවාරණදිවසෙ පන බහිසීමායං පවාරණං අධිට්ඨහිත්වා ආගතෙනපි ඡන්දො දාතබ්බො, තෙන සඞ්ඝස්ස පවාරණකම්මං න කුප්පති।
bod:218:<b>අජ්ජ මෙ පවාරණා</b>ති එත්ථ සචෙ චාතුද්දසිකා හොති, “අජ්ජ මෙ පවාරණා චාතුද්දසී”ති සචෙ පන්නරසිකා “අජ්ජ මෙ පවාරණා පන්නරසී”ති එවං අධිට්ඨාතබ්බං।
bod:219:<b>තදහුපවාරණාය ආපත්ති</b>න්තිආදි වුත්තනයමෙව।
sub:අනාපත්තිපන්නරසකාදිකථා
bod:222:<b>පුන පවාරෙතබ්බ</b>න්ති පුන පුබ්බකිච්චං කත්වා ඤත්තිං ඨපෙත්වා සඞ්ඝත්ථෙරතො පට්ඨාය පවාරෙතබ්බං। සෙසං උපොසථක්ඛන්ධකවණ්ණනායං වුත්තනයෙනෙව වෙදිතබ්බං।
bod:228:<b>ආගන්තුකෙහි</b> <pb P=5.1076/> <b>ආවාසිකානං අනුවත්තිතබ්බ</b>න්ති “අජ්ජ පවාරණා චාතුද්දසී”ති එතදෙව පුබ්බකිච්චං කාතබ්බං। පන්නරසිකවාරෙපි එසෙව නයො। <b>ආවාසිකෙහි නිස්සීමං ගන්ත්වා පවාරෙතබ්බ</b>න්ති අස්සාවසානෙ අයං පාළිමුත්තකවිනිච්ඡයො – සචෙ පුරිමිකාය පඤ්ච භික්ඛූ වස්සං උපගතා, පච්ඡිමිකායපි පඤ්ච, පුරිමෙහි ඤත්තිං ඨපෙත්වා පවාරිතෙ පච්ඡිමෙහි තෙසං සන්තිකෙ පාරිසුද්ධිඋපොසථො කාතබ්බො, න එකස්මිං උපොසථග්ගෙ ද්වෙ ඤත්තියො ඨපෙතබ්බා। සචෙපි පච්ඡිමිකාය උපගතා චත්තාරො තයො ද්වෙ එකො වා හොති, එසෙව නයො। අථ පුරිමිකාය චත්තාරො පච්ඡිමිකායපි චත්තාරො තයො ද්වෙ එකො වා එසෙව නයො। අථාපි පුරිමිකාය තයො, පච්ඡිමිකායපි තයො ද්වෙ වා, එසෙව නයො। ඉදඤ්හෙත්ථ ලක්ඛණං – සචෙ පුරිමිකාය උපගතෙහි පච්ඡිමිකාය <pb V=.339/> උපගතා ථොකතරා <pb M=.359/> චෙව හොන්ති සමසමා ච, සඞ්ඝපවාරණාය ගණං පූරෙන්ති, සඞ්ඝපවාරණාවසෙන ඤත්ති ඨපෙතබ්බාති।
bod:සචෙ පන පුරිමිකාය තයො, පච්ඡිමිකාය එකො හොති, තෙන සද්ධිං තෙ චත්තාරො හොන්ති, චතුන්නං සඞ්ඝඤත්තිං ඨපෙත්වා පවාරෙතුං න වට්ටති। ගණඤත්තියා පන සො ගණපූරකො හොති, තස්මා ගණවසෙන ඤත්තිං ඨපෙත්වා පුරිමෙහි පවාරෙතබ්බං। ඉතරෙන තෙසං සන්තිකෙ පාරිසුද්ධිඋපොසථො කාතබ්බො। සචෙ පුරිමිකාය ද්වෙ පච්ඡිමිකාය ද්වෙ වා එකො වා හොති, එසෙව නයො। සචෙ පුරිමිකාය එකො, පච්ඡිමිකායපි එකො හොති, එකෙන එකස්ස සන්තිකෙ පවාරෙතබ්බං, එකෙන පාරිසුද්ධිඋපොසථො කාතබ්බො। සචෙ පන පුරිමවස්සූපගතෙහි පච්ඡිමවස්සූපගතා එකෙනපි අධිකතරා හොන්ති, පඨමං පාතිමොක්ඛං උද්දිසිත්වා පච්ඡා ථොකතරෙහි තෙසං සන්තිකෙ පවාරෙතබ්බං।
bod:කත්තිකචාතුමාසිනියා පවාරණාය පන සචෙ පඨමං වස්සූපගතෙහි මහාපවාරණාය පවාරිතෙහි පච්ඡා උපගතා අධිකතරා වා සමසමා වා හොන්ති, පවාරණාඤත්තිං ඨපෙත්වා පවාරෙතබ්බං। තෙහි පවාරිතෙ පච්ඡා ඉතරෙහි පාරිසුද්ධිඋපොසථො කාතබ්බො। අථ මහාපවාරණාය පවාරිතා බහූ භික්ඛූ හොන්ති, පච්ඡිමවස්සූපගතා <pb P=5.1077/> ථොකතරා වා එකො වා, පාතිමොක්ඛෙ උද්දිට්ඨෙ පච්ඡා තෙසං සන්තිකෙ තෙන පවාරෙතබ්බං।
bod:233:<b>න ච භික්ඛවෙ අප්පවාරණාය පවාරෙතබ්බං, අඤ්ඤත්ර සඞ්ඝසාමග්ගියා</b>ති එත්ථ කොසම්බකසාමග්ගීසදිසාව සාමග්ගී වෙදිතබ්බා। “අජ්ජ පවාරණා සාමග්ගී”ති එවඤ්චෙත්ථ පුබ්බකිච්චං කාතබ්බං। යෙ පන කිස්මිඤ්චිදෙව අප්පමත්තකෙ පවාරණං ඨපෙත්වා සමග්ගා හොන්ති, තෙහි පවාරණායමෙව පවාරණා කාතබ්බා। සාමග්ගීපවාරණං කරොන්තෙහි ච පඨමපවාරණං ඨපෙත්වා පාටිපදතො පට්ඨාය යාව කත්තිකචාතුමාසිනී පුණ්ණමා, එත්ථන්තරෙ කාතබ්බා, තතො පච්ඡා වා පුරෙ වා න වට්ටති।
sub:ද්වෙවාචිකාදිපවාරණාකථා
bod:234:<b>ද්වෙවාචිකං පවාරෙතු</b>න්ති එත්ථ ඤත්තිං ඨපෙන්තෙනාපි “යදි සඞ්ඝස්ස පත්තකල්ලං සඞ්ඝො ද්වෙවාචිකං පවාරෙය්යා”ති වත්තබ්බං, එකවාචිකෙ “එකවාචිකං <pb M=.360/> පවාරෙය්යා”ති, සමානවස්සිකෙපි “සමානවස්සිකං පවාරෙය්යා”ති වත්තබ්බං, එත්ථ ච බහූපි සමානවස්සා එකතො පවාරෙතුං ලභන්ති।
sub:පවාරණාඨපනකථා
bod:236:<b>භාසිතාය</b> <pb V=.340/> <b>ලපිතාය අපරියොසිතායා</b>ති එත්ථ සබ්බසඞ්ගාහිකඤ්ච පුග්ගලිකඤ්චාති දුවිධං පවාරණාඨපනං। තත්ථ සබ්බසඞ්ගාහිකෙ “සුණාතු මෙ භන්තෙ සඞ්ඝො…පෙ॰… සඞ්ඝො තෙවාචිකං පවාරෙ” ඉති සුකාරතො යාව රෙකාරො, තාව භාසිතා ලපිතා අපරියොසිතාව හොති පවාරණා। එත්ථන්තරෙ එකපදෙපි ඨපෙන්තෙන ඨපිතා හොති පවාරණා। ‘ය්ය’කාරෙ පන පත්තෙ පරියොසිතා හොති, තස්මා තතො පට්ඨාය ඨපෙන්තෙන ඨපිතාපි අට්ඨපිතා හොති। පුග්ගලිකඨපනෙ පන – “සඞ්ඝං භන්තෙ පවාරෙමි…පෙ॰… තතියම්පි භන්තෙ සඞ්ඝං පවාරෙමි දිට්ඨෙන වා…පෙ॰… පස්සන්තො පටී”ති සඞ්කාරතො යාව අයං සබ්බපච්ඡිමො ‘ටි’කාරො තාව භාසිතා ලපිතා අපරියොසිතාව හොති පවාරණා, එත්ථන්තරෙ එකපදෙපි ඨපෙන්තෙන ඨපිතා හොති පවාරණා, “කරිස්සාමී”ති වුත්තෙ පන පරියොසිතා හොති, තස්මා “කරිස්සාමී”ති එතස්මිං පදෙ පත්තෙ ඨපිතාපි අට්ඨපිතා හොති। එස නයො ද්වෙවාචිකඑකවාචිකසමානවස්සිකාසුපි। එතාසුපි <pb P=5.1078/> හි ටිකාරාවසානංයෙව ඨපනඛෙත්තන්ති।
bod:237:<b>අනුයුඤ්ජියමානො</b>ති “කිම්හි නං ඨපෙසී”ති පරතො වුත්තනයෙන පුච්ඡියමානො। <b>ඔමද්දිත්වා</b>ති එතානි “අලං භික්ඛු මා භණ්ඩන”න්තිආදීනි වචනානි වත්වා, වචනොමද්දනා හි ඉධ ඔමද්දනාති අධිප්පෙතා। <b>අනුද්ධංසිතං පටිජානාතී</b>ති “අමූලකෙන පාරාජිකෙන අනුද්ධංසිතො අයං මයා”ති එවං පටිජානාති। <b>යථාධම්ම</b>න්ති සඞ්ඝාදිසෙසෙන අනුද්ධංසනෙ පාචිත්තියං; ඉතරෙහි දුක්කටං। <b>නාසෙත්වා</b>ති ලිඞ්ගනාසනාය නාසෙත්වා।
bod:238:<b>සාස්ස යථාධම්මං පටිකතා</b>ති එත්තකමෙව වත්වා පවාරෙථාති වත්තබ්බා, අසුකා නාම ආපත්තීති ඉදං පන න වත්තබ්බං, එතඤ්හි කලහස්ස මුඛං හොති।
sub:වත්ථුඨපනාදිකථා
bod:239:<b>ඉදං වත්ථු පඤ්ඤායති න පුග්ගලො</b>ති එත්ථ චොරා කිර අරඤ්ඤවිහාරෙ පොක්ඛරණිතො මච්ඡෙ ගහෙත්වා පචිත්වා ඛාදිත්වා අගමංසු। සො <pb M=.361/> තං විප්පකාරං දිස්වා ආරාමෙ වා කිඤ්චි ධුත්තෙන කතං විප්පකාරං දිස්වා “භික්ඛුස්ස ඉමිනා කම්මෙන භවිතබ්බ”න්ති සල්ලක්ඛෙත්වා එවමාහ। <b>වත්ථුං ඨපෙත්වා සඞ්ඝො පවාරෙය්යා</b>ති “යදා තං පුග්ගලං ජානිස්සාම, තදා නං චොදෙස්සාම। ඉදානි පන සඞ්ඝො පවාරෙතූ”ති අයමෙත්ථ අත්ථො। <b>ඉදානෙව නං වදෙහී</b>ති සචෙ ඉමිනා <pb V=.341/> වත්ථුනා කඤ්චි පුග්ගලං පරිසඞ්කසි, ඉදානෙව නං අපදිසාහීති අත්ථො। සචෙ අපදිසති, තං පුග්ගලං අනුවිජ්ජිත්වා පවාරෙතබ්බං; නො චෙ අපදිසති, උපපරික්ඛිත්වා ජානිස්සාමාති පවාරෙතබ්බං।
bod:<b>අයං පුග්ගලො පඤ්ඤායති න වත්ථූ</b>ති එත්ථ එකො භික්ඛු මාලාගන්ධවිලෙපනෙහි චෙතියං වා පූජෙසි, අරිට්ඨං වා පිවි, තස්ස තදනුරූපො සරීරගන්ධො අහොසි; සො තං ගන්ධං සන්ධාය “ඉමස්ස භික්ඛුනො එවරූපො සරීරගන්ධො”ති වත්ථුං පකාසෙන්තො එවමාහ। <b>පුග්ගලං ඨපෙත්වා සඞ්ඝො පවාරෙය්යා</b>ති එතං පුග්ගලං ඨපෙත්වා සඞ්ඝො පවාරෙතු। <b>ඉදානෙව නං වදෙහී</b>ති යං ත්වං පුග්ගලං ඨපෙසි, තස්ස පුග්ගලස්ස ඉදානෙව දොසං වද। සචෙ අයමස්ස දොසොති වදති, තං <pb P=5.1079/> පුග්ගලං සොධෙත්වා පවාරෙතබ්බං। අථ නාහං ජානාමීති වදති, උපපරික්ඛිත්වා ජානිස්සාමාති පවාරෙතබ්බං।
bod:<b>ඉදං වත්ථු ච පුග්ගලො ච පඤ්ඤායතී</b>ති පුරිමනයෙනෙව චොරෙහි මච්ඡෙ ගහෙත්වා පචිත්වා පරිභුත්තට්ඨානඤ්ච ගන්ධාදීහි නහානට්ඨානඤ්ච දිස්වා “පබ්බජිතස්ස කම්ම”න්ති මඤ්ඤමානො සො එවමාහ। <b>ඉදානෙව නං වදෙහී</b>ති ඉදානෙව තෙන වත්ථුනා පරිසඞ්කිතං පුග්ගලං වදෙහි; ඉදං පන උභයම්පි දිස්වා දිට්ඨකාලතො පට්ඨාය විනිච්ඡිනිත්වාව පවාරෙතබ්බං। <b>කල්ලං වචනායා</b>ති කල්ලං චොදනාය; චොදෙතුං වට්ටතීති අත්ථො। කස්මා? පවාරණතො පුබ්බෙ අවිනිච්ඡිතත්තා පච්ඡා ච දිස්වා චොදිතත්තාති। <b>උක්කොටනකං පාචිත්තිය</b>න්ති ඉදඤ්හි උභයං පුබ්බෙ පවාරණාය දිස්වා විනිච්ඡිනිත්වාව භික්ඛූ පවාරෙන්ති, තස්මා පුන තං උක්කොටෙන්තස්ස ආපත්ති।
sub:භණ්ඩනකාරකවත්ථුකථා
bod:240:<b>ද්වෙ තයො උපොසථෙ චාතුද්දසිකෙ කාතු</b>න්ති එත්ථ චතුත්ථපඤ්චමා ද්වෙ, තතියො පන පකතියාපි චතුද්දසිකොයෙවාති। තස්මා <pb M=.362/> තතියචතුත්ථා වා තතියචතුත්ථපඤ්චමා වා ද්වෙ තයො චාතුද්දසිකා කාතබ්බා। අථ චතුත්ථෙ කතෙ සුණන්ති, පඤ්චමො චාතුද්දසිකො කාතබ්බො। එවම්පි ද්වෙ චාතුද්දසිකා හොන්ති। එවං කරොන්තා භණ්ඩනකාරකානං තෙරසෙ වා චාතුද්දසෙ වා ඉමෙ පන්නරසීපවාරණං පවාරෙස්සන්ති। එවං පවාරෙන්තෙහි ච බහිසීමාය සාමණෙරෙ ඨපෙත්වා “තෙ ආගච්ඡන්තී”ති සුත්වා ලහුං ලහුං සන්නිපතිත්වා පවාරෙතබ්බං। එතමත්ථං දස්සෙතුං “තෙ චෙ භික්ඛවෙ…පෙ॰… තථා කරොන්තූ”ති වුත්තං।
bod:<b>අසංවිහිතා</b>ති <pb V=.342/> සංවිදහනරහිතා ආගමනජානනත්ථාය අකතසංවිදහිතා; අවිඤ්ඤාතාව හුත්වාති අත්ථො। <b>තෙසං වික්ඛිත්වා</b>ති “කිලන්තත්ථ මුහුත්තං විස්සමථා”තිආදිනා නයෙන සම්මොහං කත්වාති අත්ථො। <b>නො චෙ ලභෙථා</b>ති නො චෙ බහිසීමං ගන්තුං ලභෙය්යුං; භණ්ඩනකාරකානං සාමණෙරෙහි ච දහරභික්ඛූහි ච නිරන්තරං අනුබද්ධාව හොන්ති। <b>ආගමෙ ජුණ්හෙ</b>ති යං සන්ධාය ආගමෙ ජුණ්හෙ පවාරෙය්යාමාති ඤත්තිං ඨපෙසුං, තස්මිං ආගමෙ ජුණ්හෙ කොමුදියා <pb P=5.1080/> චාතුමාසිනියා අකාමා පවාරෙතබ්බං, අවස්සං පවාරෙතබ්බං, න හි තං අතික්කමිත්වා පවාරෙතුං ලබ්භති। <b>තෙහි චෙ භික්ඛවෙ භික්ඛූහි පවාරියමානෙ</b>ති එවං චාතුමාසිනියා පවාරියමානෙ।
sub:පවාරණාසඞ්ගහකථා
bod:241:<b>අඤ්ඤතරො ඵාසුවිහාරො</b>ති තරුණසමථො වා තරුණවිපස්සනා වා। <b>පරිබාහිරා භවිස්සාමා</b>ති අනිබද්ධරත්තිට්ඨානදිවාට්ඨානාදිභාවෙන භාවනානුයොගං සම්පාදෙතුං අසක්කොන්තා බාහිරා භවිස්සාම। <b>සබ්බෙහෙව එකජ්ඣං සන්නිපතිතබ්බ</b>න්ති ඉමිනා ඡන්දදානං පටික්ඛිපති। භින්නස්ස හි සඞ්ඝස්ස සමග්ගකරණකාලෙ තිණවත්ථාරකසමථෙ ඉමස්මිඤ්ච පවාරණාසඞ්ගහෙති ඉමෙසු තීසු ඨානෙසු ඡන්දං දාතුං න වට්ටති। පවාරණාසඞ්ගහො නාමායං විස්සට්ඨකම්මට්ඨානානං ථාමගතසමථවිපස්සනානං සොතාපන්නාදීනඤ්ච න දාතබ්බො। තරුණසමථවිපස්සනාලාභිනො පන සබ්බෙ වා හොන්තු, උපඩ්ඪා වා, එකපුග්ගලො වා එකස්සපි වසෙන දාතබ්බොයෙව। දින්නෙ පවාරණාසඞ්ගහෙ <pb M=.363/> අන්තොවස්සෙ පරිහාරොව හොති, ආගන්තුකා තෙසං සෙනාසනං ගහෙතුං න ලභන්ති। තෙහිපි ඡින්නවස්සෙහි න භවිතබ්බං, පවාරෙත්වා පන අන්තරාපි චාරිකං පක්කමිතුං ලභන්තීති දස්සනත්ථං <b>“තෙහි චෙ භික්ඛවෙ”</b>තිආදිමාහ। සෙසං සබ්බත්ථ උත්තානමෙවාති।
cen:පවාරණාක්ඛන්ධකවණ්ණනා නිට්ඨිතා।
