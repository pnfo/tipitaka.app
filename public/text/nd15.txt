cha:(16) 1:ඉන්ද්රියවග්ගො
sub:1-5:ඉන්ද්රියසුත්තාදිවණ්ණනා
bod:151-155:චතුත්ථස්ස <pb V=2.308/> <pb M=2.337/> පඨමාදීනි උත්තානානෙව।
cen:ඉන්ද්රියසුත්තාදිවණ්ණනා නිට්ඨිතා।
sub:6-8:කප්පසුත්තාදිවණ්ණනා
bod:156-158:ඡට්ඨෙ සංවට්ටනං විනස්සනං <b>සංවට්ටො,</b> සංවට්ටතො උද්ධං තථා ඨායී <b>සංවට්ටට්ඨායී</b>। විවට්ටනං නිබ්බත්තනං, වඩ්ඪනං වා <b>විවට්ටො</b>। “තෙජොසංවට්ටො, ආපොසංවට්ටො, වායොසංවට්ටොති එවං සංවට්ටසීමානුක්කමෙන සංවට්ටෙසු වත්තබ්බෙසු තථා අවත්වා ආපොසංවට්ටො, තෙජොසංවට්ටො, වායොසංවට්ටොති වචනං සංවට්ටමහාභූතදෙසනානුපුබ්බියා”ති කෙචි। “භාවීසංවට්ටානුපුබ්බියා”ති අපරෙ। ආපෙන සංවට්ටො <b>ආපොසංවට්ටො। සංවට්ටසීමා</b>ති සංවට්ටනමරියාදා। <b>සංවට්ටතී</b>ති විනස්සති। <b>සදා</b>ති සබ්බකාලං, තීසුපි සංවට්ටකාලෙසූති අත්ථො। <b>එකං බුද්ධක්ඛෙත්තං විනස්සතී</b>ති එත්ථ බුද්ධක්ඛෙත්තං නාම තිවිධං හොති ජාතික්ඛෙත්තං, ආණාක්ඛෙත්තං, විසයක්ඛෙත්තඤ්ච।
bod:තත්ථ <b>ජාතික්ඛෙත්තං</b> දසසහස්සචක්කවාළපරියන්තං හොති, තථාගතස්ස පටිසන්ධිග්ගහණාදීසු කම්පති। <b>ආණාක්ඛෙත්තං</b> කොටිසතසහස්සචක්කවාළපරියන්තං, යත්ථ <b>රතනසුත්තං</b> (ඛු॰ පා॰ 6.1 ආදයො; සු॰ නි॰ 224 ආදයො) <b>ඛන්ධපරිත්තං</b> (අ॰ නි॰ 4.67; චූළව॰ 251) <b>ධජග්ගපරිත්තං</b> (සං॰ නි॰ 1.249) <b>ආටානාටියපරිත්තං</b> (දී॰ නි॰ 3.277-278) <b>මොරපරිත්ත</b>න්ති (ජා॰ 1.2.17-18) ඉමෙසං පරිත්තානං ආනුභාවො වත්තති। <b>විසයක්ඛෙත්තං</b> අනන්තාපරිමාණං, යං “යාවතා වා පනාකඞ්ඛෙය්යා”ති (අ॰ නි॰ 3.81) වුත්තං। තත්ථ යං යං තථාගතො ආකඞ්ඛති, තං තං ජානාති। එවමෙතෙසු තීසු බුද්ධක්ඛෙත්තෙසු එකං ආණාක්ඛෙත්තං විනස්සති <pb V=2.309/>, තස්මිං පන විනස්සන්තෙ ජාතික්ඛෙත්තං විනට්ඨමෙව හොති, විනස්සන්තඤ්ච එකතොව විනස්සති, සණ්ඨහන්තඤ්ච <pb M=2.338/> එකතොව සණ්ඨහති। සෙසමෙත්ථ <b>විසුද්ධිමග්ගසංවණ්ණනාසු</b> (විසුද්ධි॰ මහාටී॰ 2.404) වුත්තනයෙනෙව ගහෙතබ්බං। සත්තමට්ඨමානි උත්තානත්ථානෙව।
cen:කප්පසුත්තාදිවණ්ණනා නිට්ඨිතා।
sub:9:භික්ඛුනීසුත්තවණ්ණනා
bod:159:නවමෙ <b>එවං පවත්තං පච්චුප්පන්නතණ්හං නිස්සායා</b>ති “කුදාස්සු නාමාහම්පි ආසවානං ඛයා”තිආදිනා නයෙන අනුත්තරෙ විමොක්ඛෙ පිහං උප්පාදෙන්තස්ස උප්පන්නතණ්හං නිස්සාය। කථං පන ලොකුත්තරධම්මෙ ආරබ්භ ආසා උප්පජ්ජතීති? න ඛො පනෙතං එවං දට්ඨබ්බං, න ආරම්මණකරණවසෙන තත්ථ පිහා පවත්තති අවිසයත්තා පුග්ගලස්ස ච අනධිගතභාවතො। අනුස්සවූපලද්ධෙ පන අනුත්තරවිමොක්ඛෙ උද්දිස්ස පිහං උප්පාදෙන්තො තත්ථ පිහං උප්පාදෙති නාම। <b>නාකඩ්ඪතී</b>ති කම්මපථභාවං අප්පත්තතාය පටිසන්ධිං න දෙති। සෙසං සුවිඤ්ඤෙය්යමෙව।
cen:භික්ඛුනීසුත්තවණ්ණනා නිට්ඨිතා।
sub:10:සුගතවිනයසුත්තවණ්ණනා
bod:160:දසමෙ <b>වළඤ්ජෙන්තී</b>ති සජ්ඣායන්ති චෙව වාචුග්ගතං කරොන්තා ධාරෙන්ති ච। අවිගතතණ්හතාය තං තං පරික්ඛාරජාතං බහුම්පි ආදියන්තීති බහුලා, තෙ එව <b>බාහුලිකා</b> යථා “වෙනයිකො”ති (ම॰ නි॰ 1.246; අ॰ නි॰ 8.11; පාරා॰ 8)। තෙ පන යස්මා පච්චයබහුලභාවා යුත්තප්පයුත්තා නාම හොන්ති, තස්මා ආහ <b>“පච්චයබාහුල්ලාය පටිපන්නා”</b>ති। සිථිලං ගණ්හන්තීති <b>සාථලිකා,</b> සික්ඛාය ආදරගාරවාභාවෙන සිථිලං අදළ්හං ගණ්හන්තීති අත්ථො। <b>සිථිල</b>න්ති ච භාවනපුංසකනිද්දෙසො, සිථිල-සද්දෙන වා සමානත්ථස්ස සාථලසද්දස්ස වසෙන <b>සාථලිකා</b>ති පදසිද්ධි වෙදිතබ්බා। <b>අවගමනතො</b>ති අධොගමනතො, ඔරම්භාගියභාවතොති අත්ථො। <b>නිබ්බීරියා</b>ති උජ්ඣිතුස්සාහා තදධිගමාය ආරම්භම්පි අකුරුමානා।
cen:සුගතවිනයසුත්තවණ්ණනා නිට්ඨිතා।
cen:ඉන්ද්රියවග්ගවණ්ණනා නිට්ඨිතා।
