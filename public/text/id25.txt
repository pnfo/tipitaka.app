cha:(26) 6:අභිඤ්ඤාවග්ගො
sub:1-3:අභිඤ්ඤාසුත්තාදිවණ්ණනා
bod:254-256:ඡට්ඨස්ස <pb V=2.394/> පඨමෙ <b>අභිඤ්ඤායා</b>ති ජානිත්වා। <b>සමථො ච විපස්සනා චා</b>ති චිත්තෙකග්ගතා ච සඞ්ඛාරපරිග්ගහවිපස්සනාඤාණඤ්ච। <b>විජ්ජා ච විමුත්ති චා</b>ති මග්ගඤාණවිජ්ජා ච සෙසා සම්පයුත්තකධම්මා ච। දුතියෙ <pb P=3.220/> <b>අනරියපරියෙසනා</b>ති අනරියානං එසනා ගවෙසනා। <b>ජරාධම්ම</b>න්ති ජරාසභාවං। සෙසෙසුපි එසෙව නයො। තතියං උත්තානමෙව।
sub:4:මාලුක්යපුත්තසුත්තවණ්ණනා
bod:257:චතුත්ථෙ <b>මාලුක්යපුත්තො</b>ති මාලුක්යබ්රාහ්මණියා පුත්තො। <b>එත්ථා</b>ති එතස්මිං තව ඔවාදයාචනෙ। ඉමිනා ථෙරං අපසාදෙතිපි උස්සාදෙතිපි। කථං? අයං කිර දහරකාලෙ පච්චයෙසු ලග්ගො හුත්වා පච්ඡා මහල්ලකකාලෙ අරඤ්ඤවාසං පත්ථෙන්තො කම්මට්ඨානං යාචති। අථ භගවා “එත්ථ දහරෙ කිං වක්ඛාම, මාලුක්යපුත්තො විය තුම්හෙපි තරුණකාලෙ පච්චයෙසු ලග්ගිත්වා මහල්ලකකාලෙ අරඤ්ඤං පවිසිත්වා සමණධම්මං කරෙය්යාථා”ති ඉමිනා අධිප්පායෙන භණන්තො ථෙරං අපසාදෙති නාම। යස්මා පන ථෙරො මහල්ලකකාලෙව අරඤ්ඤං පවිසිත්වා සමණධම්මං කාතුකාමො, තස්මා භගවා “එත්ථ දහරෙ කිං වක්ඛාම, අයං අම්හාකං මාලුක්යපුත්තො මහල්ලකකාලෙපි අරඤ්ඤං පවිසිත්වා සමණධම්මං කාතුකාමො <pb M=2.397/> කම්මට්ඨානං යාචති। තුම්හෙ තාව තරුණකාලෙපි වීරියං න කරොථා”ති ඉමිනා අධිප්පායෙන භණන්තො ථෙරං උස්සාදෙති නාමාති යොජනා।
sub:5-10:කුලසුත්තාදිවණ්ණනා
bod:258-263:පඤ්චමෙ <pb V=2.395/> <pb P=3.221/> <b>ආධිපච්චෙ ඨපෙන්තී</b>ති භණ්ඩාගාරිකට්ඨානෙ ඨපෙන්ති। ඡට්ඨෙ <b>වණ්ණසම්පන්නො</b>ති සරීරවණ්ණෙන සමන්නාගතො। <b>බලසම්පන්නො</b>ති කායබලෙන සමන්නාගතො। භික්ඛුවාරෙ <b>වණ්ණසම්පන්නො</b>ති ගුණවණ්ණෙන සමන්නාගතො। <b>බලසම්පන්නො</b>ති වීරියබලෙන සමන්නාගතො। <b>ජවසම්පන්නො</b>ති ඤාණජවෙන සමන්නාගතො। සත්තමෙපි එසෙව නයො। සෙසමෙත්ථ උත්තානමෙවාති।
cen:අභිඤ්ඤාවග්ගො ඡට්ඨො।
