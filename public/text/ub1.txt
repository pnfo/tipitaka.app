cha:1:සන්ධිකප්ප
tit:පඨමකණ්ඩ
bod:(ක)
gax:සෙට්ඨං <pb M=.39/> තිලොකමහිතං අභිවන්දියග්ගං,
gax:බුද්ධඤ්ච ධම්මමමලං ගණමුත්තමඤ්ච।
gax:සත්ථුස්ස තස්ස වචනත්ථවරං සුබුද්ධුං,
gae:වක්ඛාමි සුත්තහිතමෙත්ථ සුසන්ධිකප්පං॥
bod:(ඛ)
gax:සෙය්යං ජිනෙරිතනයෙන බුධා ලභන්ති,
gax:තඤ්චාපි තස්ස වචනත්ථසුබොධනෙන।
gax:අත්ථඤ්ච අක්ඛරපදෙසු අමොහභාවා,
gae:සෙය්යත්ථිකො පදමතො විවිධං සුණෙය්යං॥
bod:1:, 1. <b>අත්ථො අක්ඛරසඤ්ඤාතො</b>।
bod:සබ්බවචනානමත්ථො අක්ඛරෙහෙව සඤ්ඤායතෙ। අක්ඛරවිපත්තියං හි අත්ථස්ස දුන්නයථා හොති, තස්මා අක්ඛරකොසල්ලං බහූපකාරං සුත්තන්තෙසු।
bod:2:, 2. <b>අක්ඛරාපාදයො</b> <pb M=.40/> <b>එකචත්තාලීසං</b>।
bod:තෙ ච ඛො අක්ඛරා අපි <b>අ</b>කාරාදයො එකචත්තා ලීස සුත්තන්තෙසු සොපකාරා।
bod:තං යථා? අ ආ ඉ ඊ උ ඌ එ ඔ, ක ඛ ග ඝ ඞ, ච ඡ ජ ඣ ඤ, ට ඨ ඩ ඪ ණ, ත ථ ද ධ න, ප ඵ බ භ ම, ය ර ල ව ස හ ළ අං, ඉති <b>අක්ඛරා</b> නාම।
bod:තෙන ක්වත්ථො? අත්ථො අක්ඛරසඤ්ඤාතො।
bod:3:, 3. <b>තත්ථොදන්තා සරා අට්ඨ</b>।
bod:තත්ථ අක්ඛරෙසු <b>අ</b>කාරාදීසු <b>ඔ</b>දන්තා අට්ඨ අක්ඛරා සරා නාම හොන්ති।
bod:තං යථා? අ ආ ඉ ඊ උ ඌ එ ඔ, ඉති <b>සරා</b> නාම।
bod:තෙන ක්වත්ථො? සරා සරෙ ලොපං।
bod:4:, 4. <b>ලහුමත්තා තයො රස්සා</b>।
bod:තත්ථ අට්ඨසු සරෙසු ලහුමත්තා තයො සරා රස්සා නාම හොන්ති।
bod:තං යථා? අ ඉ උ, ඉති <b>රස්සා</b> නාම।
bod:තෙන ක්වත්ථො? රස්සං।
bod:5:, 5. <b>අඤ්ඤෙ</b> <pb M=.41/> <b>දීඝා</b>।
bod:තත්ථ අට්ඨසු සරෙසු රස්සෙහි අඤ්ඤෙ පඤ්ච සරා දීඝා නාම හොන්ති।
bod:තං යථා? ආ ඊ ඌ එ ඔ, ඉති <b>දීඝා</b> නාම।
bod:තෙන ක්වත්ථො? දීඝං।
bod:6:, 8. <b>සෙසා බ්යඤ්ජනා</b>।
bod:ඨපෙත්වා අට්ඨ සරෙ සෙසා අක්ඛරා <b>ක</b>කාරාදයො <b>නිග්ගහිත</b>න්තා බ්යඤ්ජනා නාම හොන්ති।
bod:තං යථා? ක ඛ ග ඝ ඞ, ච ඡ ජ ඣ ඤ, ට ඨ ඩ ඪ ණ, ත ථ ද ධ න, ප ඵ බ භ ම, ය ර ල ව ස හ ළ අං, ඉති <b>බ්යඤ්ජනා</b> නාම।
bod:තෙන ක්වත්ථො? සරා පකති බ්යඤ්ජනෙ।
bod:7:, 9. <b>වග්ගා පඤ්චපඤ්චසො මන්තා</b>।
bod:තෙසං ඛො බ්යඤ්ජනානං <b>ක</b>කාරාදයො මකාරන්තා පඤ්චපඤ්චසො අක්ඛරවන්තො වග්ගා නාම හොන්ති।
bod:තං යථා? ක ඛ ග ඝ ඞ, ච ඡ ජ ඣ ඤ, ට ඨ ඩ ඪ ණ, ත ථ ද ධ න, ප ඵ බ භ ම, ඉති <b>වග්ගා</b> නාම।
bod:තෙන ක්වත්ථො? වග්ගන්තං වා වග්ගෙ।
bod:8:, 10. <b>අං</b> <pb M=.42/> <b>ඉති නිග්ගහිතං</b>।
bod:<b>අං ඉති නිග්ගහිතං</b> නාම හොති।
bod:තෙන ක්වත්ථො? අං බ්යඤ්ජනෙ නිග්ගහිතං।
bod:9:, 11. <b>පරසමඤ්ඤා පයොගෙ</b>।
bod:යා ච පන පරෙසු සක්කතගන්ථෙසු සමඤ්ඤා ඝොසාති වා අඝොසාති වා, තා පයොගෙ සති එත්ථාපි යුජ්ජන්තෙ।
bod:<b>තත්ථ</b> ඝොසා නාම-ග ඝ ඞ, ජ ඣ ඤ, ඩ ඪ ණ, ද ධ න, බ භ ම, ය ර ල ව හ ළ, ඉති <b>ඝොසා</b> නාම। අඝොසා නාම-ක ඛ, ච ඡ, ට ඨ, ත ථ, ප ඵ, ස, ඉති <b>අඝොසා</b> නාම।
bod:තෙන ක්වත්ථො? වග්ගෙ ඝොසාඝොසානං තතියපඨමා।
bod:10:, 12. <b>පුබ්බමධොඨිත මස්සරං සරෙන වියොජයෙ</b>।
bod:තත්ථ සන්ධිං කත්තුකාමො පුබ්බබ්යඤ්ජනං අධොඨිතං අස්සරං කත්වා සරඤ්ච උපරි කත්වා සරෙන වියොජයෙ।
bod:තත්රායමාදි।
bod:11:, 14. <b>නයෙ</b> <pb M=.43/> <b>පරං යුත්තෙ</b>।
bod:අස්සරං ඛො බ්යඤ්ජනං අධොඨතං පරක්ඛරං නයෙ යුත්තෙ। තත්රාභිරතිමිච්ඡෙය්ය।
bod:<b>යුත්තෙ</b>තිකස්මා? අක්කොච්ඡි මං අවධි මං, අජිනි මං අහාසි මෙ। එත්ථ පන යුත්තං න හොති।
cen:ඉති සන්ධිකප්පෙ පඨමො කණ්ඩො।
sub:දුතියකණ්ඩ
bod:12:, 13. <b>සරා සරෙ ලොපං</b>।
bod:සරා ඛො සරෙ පරෙ ලොපං පප්පොන්ති।
bod:යස්සින්ද්රියානි සමථඞ්ගතානි। නො හෙතං භන්තෙ සමෙතායස්මා සඞ්ඝෙන।
bod:13:, 15. <b>වා පරො අසරූපා</b>।
bod:සරම්හා අසරූපා පරො සරො ලොපං පප්පොති වා।
bod:චත්තාරො’මෙ භික්ඛවෙ ධම්මා, කින්නු’ මාවසමණියො। වාති කස්මා? පඤ්චින්ද්රියානි, තයස්සු ධම්මා ජහිතා භවන්ති।
bod:14:, 16. <b>ක්වචාසචණ්ණං</b> <pb M=.44/> <b>ලුත්තෙ</b>।
bod:සරො ඛො පරො පුබ්බසරෙ ලුත්තෙ ක්වචි අසවණ්ණං පප්පොති।
bod:සඞ්ඛ්යං නොපෙති වෙදගූ, බන්ධුස්සෙව සමාගමො।
bod:<b>ක්වචී</b>ති කස්මා? යස්සින්ද්රියානි, තථූපමං ධම්මවරං අදෙසයි।
bod:15:, 17. <b>දීඝං</b>।
bod:සරො ඛො පරො පුබ්බසරෙ ලුත්තෙ ක්වචි දීඝං පප්පොති। සද්ධීධ විත්තං පුරිසස්ස සෙට්ඨං, අනාගාරෙහි චූභයං।
bod:<b>ක්වචී</b>ති කස්මා? පඤ්චහුපාලි අඞ්ගෙහි සමන්නාගතො। නත්ථඤ්ඤං කිඤ්චි।
bod:16:, 18. <b>පුබ්බො ච</b>।
bod:පුබ්බො ච සරො පරසරලොපෙ කතෙ ක්වචි දීඝං පප්පොති।
bod:කිංසූධ විත්තං පුරිසස්ස සෙට්ඨං, සාධූති පටිස්සුණිත්වා, <b>ක්වචී</b>ති කස්මා? ඉතිස්ස මුහුත්තම්පි।
bod:17:, 19. <b>යමෙදන්තස්සාදෙසො</b> <pb M=.45/>।
bod:එකාරස්ස අන්තභූතස්ස සරෙ පරෙ ක්වචි <b>ය</b>කාරාදෙසො හොති।
bod:අධිගතො ඛො ම්යායං ධම්මො, ත්යාහං එවං වදෙය්යං, ත්යාස්ස පහීනා හොන්ති।
bod:<b>ක්වචී</b>ති කස්මා? නෙ’නාගතා, ඉති නෙත්ථ।
bod:18:, 20. <b>වමොදුදන්තානං</b>।
bod:ඔකාරුකාරානං අන්තභූතානං සරෙ පරෙ ක්වචි වකාරාදෙසො හොති।
bod:අථ ඛ්වස්ස, ස්වස්ස හොති, බහ්වාබාධො, වත්ථ්වෙත්ථ විහිතං නිච්චං චක්ඛාපාථමාගච්ඡති।
bod:<b>ක්වචී</b>තිකස්මා? චත්තාරො’මෙ භික්ඛවෙ ධම්මා, කින්නුමාව සමණියො।
bod:19:, 22. <b>සබ්බො චංති</b>।
bod:සබ්බො ඉච්චෙසො <b>ති</b>සද්දො බ්යඤ්ජනො සරෙ පරෙ ක්වචි <b>ච</b>කාරං පප්පොති।
bod:ඉච්චෙතං <pb M=.46/> කුසලං, ඉච්චස්ස වචනීයං, පච්චුත්තරිත්වා, පච්චාහරති।
bod:<b>ක්වචී</b>ති කස්මා? ඉතිස්ස මුහුත්තම්පි।
bod:20:, 27. <b>දො ධස්ස ච</b>।
bod:<b>ධ</b>ඉච්චෙතස්ස සරෙ පරෙ ක්වචි <b>ද</b>කාරාදෙසො හොති।
bod:එකමිදාහං භික්ඛවෙ සමයං।
bod:<b>ක්වචී</b>ති කස්මා? ඉධෙව මරණං භවිස්සති।
bod:<b>වග්ගහණෙන ධ</b>කාරස්ස <b>හ</b>කාරාදෙසො හොති සාහු දස්සන මරියානං।
bod:සුත්තවිභාගෙන බහුධා සියා-
bod:<b>තො</b> දස්ස, යථා? සුගතො।
bod:<b>ටො</b> තස්ස, යථා? දුක්කටං।
bod:<b>ධො</b> තස්ස, යථා? ගන්ධබ්බො।
bod:<b>ත්රො</b> ත්තස්ස, යථා? අත්රජො।
bod:<b>කො</b> ගස්ස, යථා? කුලූපකො।
bod:<b>ලො</b> <pb M=.47/> රස්ස, යථා? මහාසාලො।
bod:<b>ජො</b> යස්ස, යථා? ගවජො।
bod:<b>බ්බො</b> විස්ස, යථා? කුබ්බතො।
bod:<b>කො</b> යස්ස, යථා? සකෙ।
bod:<b>යො</b> ජස්ස, යථා? නියංපුත්තං।
bod:<b>කො</b> තස්ස, යථා? නියකො।
bod:<b>ච්චො</b> ත්තස්ස, යථා භච්චො।
bod:<b>ඵො</b> පස්ස, යථා? නිප්ඵත්ති।
bod:<b>ඛො</b> කස්ස, යථා? නික්ඛමති। ඉච්චෙවමාදී යොජෙතබ්බා।
bod:21:, 21. <b>ඉවණ්ණො යං නවා</b>।
bod:පුබ්බො ඉවණ්ණො සරෙ පරෙ <b>ය</b>කාරං පප්පොති නවා। පටිසුන්ථාරවුත්යස්ස, සබ්බා විත්යානුභූයතෙ।
bod:<b>නවා</b>ති කස්මා? පඤ්චහඞ්ගෙහි සමන්නාගතො, මුත්තචාගී අනුද්ධතො।
bod:22:, 28. <b>එවාදිස්ස රි පුබ්බො ච රස්සො</b>।
bod:සරම්හා පරස්ස එවස්ස එකාරස්ස ආදිස්ස <b>රි</b>කාරො හොති, පුබ්බො ච සරො රස්සො හොති නවා।
bod:යථරිව <pb M=.48/> වසුධාතලඤ්ච සබ්බං, තථරිව ගුණවා සුපූජනියො।
bod:<b>නවා</b>ති කස්මා? යථා එව, තථා එව।
cen:ඉති සන්ධිකප්පෙ දුතියො කණ්ඩො।
sub:තතියකණ්ඩ
bod:23:, 26. <b>සරා පකති බ්යඤ්ජනෙ</b>।
bod:සරා ඛො බ්යඤ්ජනෙ පරෙ පකතිරූපානි හොන්ති।
bod:මනොපුබ්බඞ්ගමා ධම්මා, පමාදො මච්චුනො පදං, තිණ්ණො පාරඞ්ගතො අහු।
bod:24:, 35. <b>සරෙ ක්වචි</b>।
bod:සරා ඛො සරෙ පරෙ ක්වචි පකතිරූපානි හොන්ති।
bod:කො ඉමං පථවිං විචෙස්සති।
bod:<b>ක්වචී</b>ති කස්මා? අප්පස්සුතායං පුරිසො।
bod:25:, 37. <b>දීඝං</b>।
bod:සරා ඛො බ්යඤ්ජනෙ පරෙ ක්වචි දීඝං පප්පොන්ති।
bod:සම්මා <pb M=.49/> ධම්මං විපස්සතො, එවං ගාමෙ මුනී චරෙ, ඛන්තී පරමං තපො තිතික්ඛා।
bod:<b>ක්වචී</b>ති කස්මා? ඉධ මොදති පෙච්ච මොදති, පතිලීයති, පටිහඤ්ඤති।
bod:26:, 38. <b>රස්සං</b>।
bod:සරා ඛො බ්යඤ්ජනෙ පරෙ ක්වචි රස්සං පප්පොන්ති।
bod:භොවාදිනාම සො හොති, යථාභාවි ගුණෙන සො।
bod:<b>ක්වචී</b>ති කස්මා? සම්මාසමාධි, සාවිත්තී ඡන්දසො මුඛං, උපනීයති ජීවිතමප්පමායු।
bod:27:, 39. <b>ලොපඤ්ච තත්රාකාරො</b>।
bod:සරා ඛො බ්යඤ්ජනෙ පරෙ ක්වචි ලොපං පප්පොන්ති। තත්ර ච ලොපෙ කතෙ අකාරාගමො හොති।
bod:ස සීලවා। ස පඤ්ඤවා එස ධම්මො සනන්තනො, ස වෙ කසාවමරහති, ස මානකාමොපි භවෙය්ය, ස වෙ මුනි ජාතිභයං අදස්සි।
bod:<b>ක්වචී</b>ති <pb M=.50/> කස්මා? සො මුනි, එසො ධම්මො පදිස්සති, න සො කාසාවමරහති।
bod:28:, 40. <b>පර ද්වෙභාවො ඨානෙ</b>।
bod:සරම්හා පරස්ස බ්යඤ්ජනස්ස ද්වෙභාවො හොති ඨානෙ।
bod:ඉධප්පමාදො, පුරිසස්ස ජන්තුනො, පබ්බජ්ජං කිත්තයිස්සාමි, චාතුද්දසි, පඤ්චද්දසි, අභික්කන්තතරො චන්දො।
bod:<b>ඨානෙ</b>ති කස්මා? ඉධ මොදති පෙච්ච මොදති।
bod:29:, 42. <b>වග්ගෙ ඝොසාඝොසානං තතියපඨමා</b>।
bod:වග්ගෙ ඛො පුබ්බෙසං බ්යඤ්ජනානං ඝොසාඝොසභූතානං සරම්හා යථාසඞ්ඛ්යං තතියපඨමක්ඛරා ද්වෙභාවං ගච්ඡන්ති ඨානෙ।
bod:එසෙව චජ්ඣානප්ඵලො, යත්රට්ඨිතං නප්පසහෙය්ය මච්චු, සෙලෙ යථා පබ්බතමුද්ධනිට්ඨිතො, චත්තාරිට්ඨානානි නරො පමත්තො।
bod:<b>ඨානෙ</b>ති කස්මා? ඉධ චෙතසො දළ්හං ගණ්හාති ථාමසා।
cen:ඉති සන්ධිකප්පෙ තතියො කණ්ඩො।
sub:චතුත්ථකණ්ඩ
bod:30:, 58. <b>අං</b> <pb M=.51/> <b>බ්යඤ්ජනෙ නිග්ගහිතං</b>।
bod:නිග්ගහිතං ඛො බ්යඤ්ජනෙ පරෙ අං ඉති හොති।
bod:එවං වුත්තෙ, තං සාධූති පටිස්සුණිත්වා।
bod:31:, 49. <b>වග්ගන්තං වා වග්ගෙ</b>।
bod:වග්ගභූතෙ බ්යඤ්ජනෙ පරෙ නිග්ගහිතං ඛො වග්ගන්තං වා පප්පොති।
bod:තන්නිච්චුතං, ධම්මඤ්චරෙ සුචරිතං, චිරප්පවාසිං පුරිසං। සන්තන්තස්ස මනං හොති, තඞ්කාරුණිකං, එවඞ්ඛො භික්ඛවෙ සික්ඛිතබ්බං।
bod:<b>වාග්ගහණෙන</b>නිග්ගහිතං ඛො <b>ල</b>කාරාදෙසො හොති। පුග්ගලං।
bod:වාති කස්මා? න තං කම්මං කතං සාධු।
bod:32:, 50. <b>එහෙ උං</b>।
bod:එකාරහකාරෙ පරෙ නිග්ගහිතං ඛො ඤකාරං පප්පොති වා।
bod:පච්චත්තඤ්ඤෙව පරිනිබ්බායිස්සාමි, තඤ්ඤෙවෙත්ථ පටිපුච්ඡිස්සාමි, එවඤ්හි වො භික්ඛවෙ සික්ඛිතබ්බං। තඤ්හි තස්ස මුසා හොති।
bod:<b>වා</b>ති <pb M=.52/> කස්මා? එවමෙතං අභිඤ්ඤාය, එවං හොති සුභාසිතං।
bod:33:, 50. <b>සයෙ ච</b>।
bod:නිග්ගහිතං ඛො <b>ය</b>කාරෙ පරෙ සහ <b>ය</b>කාරෙන <b>ඤ</b>කාරං පප්පොති වා।
bod:සඤ්ඤොගො, සඤ්ඤුත්තං।
bod:<b>වා</b>ති කස්මා? සංයොගො, සංයුත්තං।
bod:34:, 52. <b>මදා සරෙ</b>।
bod:නිග්ගහිතස්ස ඛො සරෙ පරෙ <b>ම</b>කාර<b>ද</b>කාරාදෙසා හොන්ති වා।
bod:තමහං බ්රූමි බ්රාහ්මණං, එතදවොච සත්ථා।
bod:<b>වා</b>ති කස්මා? අක්කොච්ඡි මං අවධි මං, අජිනි මං අහාසි මෙ।
bod:35:, 34. <b>ය ව ම ද න ත ර ලා චාගමා</b>।
bod:සරෙ පරෙ <b>ය</b>කාරො <b>ව</b>කාරො <b>ම</b>කාරො <b>ද</b>කාරො <b>න</b>කාරො <b>ත</b>කාරො <b>ර</b>කාරො <b>ල</b>කාරො ඉමෙ ආගමා හොන්ති වා।
bod:නයිමස්ස විජ්ජා, යථයිදං චිත්තං। මිගී භන්තා වුදික්ඛති, සිත්තා තෙ ලහු මෙස්සති, අසිත්තා තෙ ගරු මෙස්සති। අස්සො <pb M=.53/> භද්රො කසාමිව, සම්මදඤ්ඤා විමුත්තානං। මනසාදඤ්ඤා විමුත්තානං, අත්තදත්ථමභිඤ්ඤාය। චිරංනායති, ඉතො නායති। යස්මාතිහ භික්ඛවෙ, තස්මාතිහ භික්ඛවෙ, අජ්ජතග්ගෙ පාණුපෙතං। සබ්භිරෙව සමාසෙථ, ආරග්ගෙරිව සාසපො, සාසපොරිව ආරග්ගා। ඡළභිඤ්ඤා, සළායතනං।
bod:<b>වා</b>ති කස්මා? එවං මහිද්ධියා එසා, අක්කොච්ඡි මං අවධි මං, අජිනි මං අහාසි මෙ, අජෙය්යො අනුගාමිකො।
bod:<b>චග්ගහණෙන</b> ඉධෙව <b>ම</b>කාරස්ස <b>ප</b>කාරො හොති। චිරප්පවාසිං පුරිසං।
bod:<b>ක</b>කාරස්ස ච <b>ද</b>කාරො හොති। සදත්ථපසුතො සියා।
bod:<b>ද</b>කාරස්ස ච <b>ත</b>කාරො හොති, සුගතො।
bod:36:, 47. <b>ක්වචි ඔ බ්යඤ්ජනෙ</b>।
bod:බ්යඤ්ජනෙ පරෙ ක්වචි <b>ඔ</b>කාරාගමො හොති।
bod:අතිප්පගො ඛො තාව සාවත්ථියං පිණ්ඩාය චරිතුං। පරොසහස්සං।
bod:<b>ක්වචී</b>කි <pb M=.54/> කස්මා? එථ පස්සථිමං ලොකං, අන්ධීභූතො අයං ලොකො।
bod:37:, 57. <b>නිග්ගහිතඤ්ච</b>।
bod:නිග්ගහිතඤ්චාගමො හොති සරෙ වා බ්යඤ්ජනෙ වා පරෙ ක්වචි।
bod:චක්ඛුංඋදපාදි, අවංසිරො, යාවඤ්චිධ භික්ඛවෙ පුරිමං ජාතිං සරාමි, අණුංථූලානි සබ්බසො, මනොපුබ්බඞ්ගමා ධම්මා।
bod:<b>ක්වචී</b>ති කස්මා? ඉධෙව නං පසංසන්ති, පෙච්ච සග්ගෙ පමොදති, න හි එතෙහි යානෙහි, ගච්ඡෙය්ය අගතං දිසං।
bod:<b>චග්ගහණෙන</b> විසද්දස්ස ච පකාරො හොති। පචෙස්සති, විචෙස්සති වා।
bod:38:, 53. <b>ක්වචි ලොපං</b>।
bod:නිග්ගහිතං ඛො සරෙ පරෙ ක්වචි ලොපං පප්පොති।
bod:තාසාහං සන්තිකෙ, විදූනග්ගමිති।
bod:<b>ක්වචී</b>ති කස්මා? අහමෙව නූන බාලො එතමත්ථං විදිත්වාන।
bod:39:, 54. <b>බ්යඤ්ජනෙ</b> <pb M=.55/> <b>ච</b>।
bod:නිග්ගහිතං ඛො බ්යඤ්ජනෙ පරෙ ක්වචි ලොපං පප්පොති।
bod:අරියසච්චානදස්සනං, එතං බුද්ධානසාසනං।
bod:<b>ක්වචී</b>ති කස්මා? එතං මඞ්ගලමුත්තමං, තං වො වදාමි භද්දන්තෙ।
bod:40:, 55. <b>පරො වාසරො</b>।
bod:නිග්ගහිතම්හා පරො සරො ලොපං පප්පොති වා।
bod:භාසිතං අභිනන්දුන්ති, උත්තත්තංව, යථාබීජංව, යථාධඤ්ඤංව।
bod:වාති කස්මා? අහමෙව නූන බාලො, එතදහොසි।
bod:41:, 56. <b>බ්යඤ්ජනො ච විසඤ්ඤොගො</b>।
bod:නිග්ගහිතම්හා පරස්මිං සරෙ ලුත්තෙ යදි බ්යඤ්ජනො සසඤ්ඤොගො විසඤ්ඤොගො හොති।
bod:එවංස තෙ ආසවො, පුප්ඵංසා උප්පජ්ජි।
bod:<b>ලුත්තෙ</b>ති කස්මා? එවමස්ස විදූනග්ගමිති।
bod:<b>චග්ගහණෙන</b> <pb M=.56/> තිණ්ණං බ්යඤ්ජනානමන්තරෙ යෙ සරූපා, තෙසම්පි ලොපො හොති। අග්යාගාරං, පටිසන්ථාරවුත්යස්ස।
cen:ඉති සන්ධිකප්පෙ චතුත්ථො කණ්ඩො।
sub:පඤ්චමකණ්ඩ
bod:42:, 32. <b>ගොසරෙ පුථස්සාගමො ක්වචි</b>।
bod:<b>පුථ</b>ඉච්චෙතස්ස අන්තෙ සරෙ පරෙ ක්වචි <b>ග</b>කාරාගමො හොති।
bod:පුථගෙ ව।
bod:43:, 33. <b>පාස්ස චන්තො රස්සො</b>।
bod:<b>පා</b>ඉච්චෙතස්ස අන්තෙ සරෙ පරෙ ක්වචි <b>ග</b>කාරාගමො හොති, අන්තො ච සරො රස්සො හොති।
bod:පගෙව වුත්යස්ස।
bod:<b>ක්වචී</b>ති කස්මා? පා එව වුත්යස්ස।
bod:44:, 24. <b>අබ්භො අභි</b>।
bod:<b>අභි</b>ඉච්චෙතස්ස සරෙ පරෙ <b>අබ්භා</b>දෙසො හොති। අබ්භුදීරිතං, අබ්භුග්ගච්ඡති।
bod:45:, 25. <b>අජ්ඣො</b> <pb M=.57/> <b>අධි</b>।
bod:<b>අධි</b>ඉච්චෙතස්ස සරෙ පරෙ <b>අජ්ඣා</b>දෙසො හොති।
bod:අජ්ඣොකාසෙ, අජ්ඣාගමා।
bod:46:, 26. <b>තෙ න වා ඉවණ්ණෙ</b>।
bod:තෙ ච ඛො <b>අභිඅධි</b>ඉච්චෙතෙ ඉවණ්ණෙ පරෙ <b>අබ්භො අජ්ඣො</b>ඉතිවුත්තරූපා නං හොන්ති වා।
bod:අභිච්ඡිතං, අධීරිතං।
bod:<b>වා</b>ති කස්මා? අබ්භීරිතං, අජ්ඣිණමුත්තො।
bod:47:, 23. <b>අතිස්ස චන්තස්ස</b>।
bod:<b>අති</b>ඉච්චෙතස්ස අන්තභූතස්ස <b>ති</b>සද්දස්ස ඉවණ්ණෙ පරෙ “සබ්බො චං තී”ති වුත්තරූපං න හොති।
bod:අතීසිගණො, අතීරිතං।
bod:<b>ඉවණ්ණෙ</b>ති කස්මා? අච්චන්තං।
bod:48:, 43. <b>ක්වචි පටි පතිස්ස</b>।
bod:<b>පති</b>ඉච්චෙතස්ස සරෙ වා බ්යඤ්ජනෙ වා පරෙ ක්වචි <b>පටි</b>ආදෙසො හොති।
bod:පටග්ගි දාතබ්බො, පටිහඤ්ඤති।
bod:<b>ක්වචී</b>ති <pb M=.58/> කස්මා? පච්චන්තිමෙසු ජනපදෙසු, පතිලීයති, පතිරූපදෙසවාසො ච।
bod:49:, 44. <b>පුථස්සු බ්යඤ්ජනෙ</b>।
bod:<b>පුථ</b>ඉච්චෙතස්ස අන්තො සරො බ්යඤ්ජනෙ පරෙ <b>උ</b>කාරො හොති।
bod:පුථුජ්ජනො, පුථුභූතං।
bod:<b>අන්තග්ගහණෙන</b> අපුථස්සාපි සරෙ පරෙ අන්තස්ස <b>උ</b>කාරො හොති, මනුඤ්ඤං।
bod:50:, 45. <b>ඔ අවස්ස</b>।
bod:<b>අව</b>ඉච්චෙතස්ස බ්යඤ්ජනෙ පරෙ ක්වචි <b>ඔ</b>කාරො හොති।
bod:අන්ධකාරෙන ඔනද්ධා।
bod:<b>ක්වචී</b>ති කස්මා? අවසුස්සතු මෙ සරීරෙ මංසලොහිතං।
bod:51:, 59. <b>අනුපදිට්ඨානං වුත්තයොගතො</b>।
bod:අනුපදිට්ඨානං උපසග්ගනිපාතානං සරසන්ධීහි බ්යඤ්ජනසන්ධීහි වුත්තසන්ධීහි ච යථායොගං යොජෙතබ්බං।
bod:පාපනං <pb M=.59/>, පරායණං, උපායනං, උපාහනං, න්යායොගො, නිගුපධි, අනුබොධො, දුවූපසන්තං, සුවූපසන්තං, ද්වාලයො, ස්වාලයො, දුරාඛ්යාතං, ස්වාඛ්යාතො, උදීරිතං, සමුද්දිට්ඨං, වියග්ගං, විජ්ඣග්ගං, බ්යග්ගං, අවයාගමනං, අන්වෙති, අනුපඝාතො, අනච්ඡරියං, පරියෙසනා, පරාමාසො, එවං සරෙ ච හොන්ති।
bod:පරිග්ගහො, පග්ගහො, පක්කමො, පරක්කමො, නික්කමො, නික්කසාවො, නිල්ලයනං, දුල්ලයනං, දුම්භික්ඛං, දුබ්බුත්තං, සන්දිට්ඨං, දුග්ගහො, විග්ගහො, නිග්ගතො, අභික්කමො, පටික්කමො, එවං <b>බ්යඤ්ජනෙ</b> ච। සෙසා සබ්බෙ යොජෙතබ්බා।
cen:ඉති සන්ධිකප්පෙ පඤ්චමො කණ්ඩො।
cen:සන්ධිකප්පො නිට්ඨිතො।
