cha:9:මහාරට්ඨසාසනවංසකථාමග්ගො
bod:9:ඉතො පරං මහාරට්ඨසාසනවංසකථාමග්ගං කථයිස්සාමි යථාවුත්තමාතිකාවසෙන।
bod:තතියසඞ්ගීතාවසානෙ හි මහාමොග්ගලිපුත්තතිස්සත්ථෙරො මහාධම්මරක්ඛිත්ථෙරං මහාරට්ඨං පෙසෙසි,-ත්වං එතං රට්ඨං ගන්ත්වා එත්ථ සාසනං පතිට්ඨාපෙසීති।
bod:මහාධම්මරක්ඛිතත්ථෙරොච අත්තපඤ්චමො හුත්වා මහාරට්ඨං ගන්ත්වා මහානාරදකස්සපජාතකකථාය මහාරට්ඨකෙ පසාදෙත්වා <pb M=.185/> චතුරාසීතිපාණසහස්සානි මග්ගඵලෙසු පතිට්ඨාපෙසි। තෙරසසහස්සානි පබ්බජිංසු। එවං සො තත්ථ සාසනං පතිට්ඨාපෙසි।
gax:මහාරට්ඨං ඉසි ගන්ත්වා, සො මහා ධම්මරක්ඛිතො।
gae:ජාතකං කථයිත්වාන, පසාදෙසි මහාජනන්ති॥
bod:තත්ථ කිර මනුස්සා පුබ්බෙ අග්ගිහුතාදිමිච්ඡාකම්මං යෙභුය්යෙන අකංසු। තෙනෙව ථෙරො මහානාරදකස්සපජාතකකථං දෙසෙසි। තතො පට්ඨාය තත්ථ මනුස්සා ජාතක කථං යෙභුය්යෙන සොතුං අතිවිය ඉච්ඡන්ති। භික්ඛූච යෙභුය්යෙන ගහට්ඨානං ජාතකකථංයෙව දෙසෙන්ති। විසෙසතො පන වස්සන්තරජාතකකථං තෙ මනුස්සා බහූහි දාතබ්බවත්ථූහි පූජෙත්වා සුණන්ති।
bod:තඤ්ච මහාරට්ඨං නාම ස්යාමරට්ඨසමීපෙ ඨිතං, තෙනෙව ස්යාමරට්ඨවාසිනොපි භික්ඛූ ගහට්ඨාච යෙභුය්යෙන සොතුං ඉච්ඡන්තීති। මහාධම්මරක්ඛිතත්ථෙරොපි මහාරට්ඨවාසීහි සද්ධිං සකලස්යාමරට්ඨවාසීනං ධම්මං දෙසෙසි, අමතරසං පායෙසි, යථා යොනකධම්මරක්ඛිතත්ථෙරො අපරන්තරට්ඨං ගන්ත්වා සකලමරම්මරට්ඨවාසීනන්ති।
bod:යං පන යොනකරට්ඨසාසනවංසකථායං වුත්තං, තම්පි සබ්බං එත්ථාපි දට්ඨබ්බංයෙව, තෙහි තස්ස එකසදිසත්තෙන ඨිතත්තාති। තථා හි නාගසෙනත්ථෙරොපි යොනකරට්ඨෙ වසිත්වා ස්යාමරට්ඨාදීසුපි සාසනං පතිට්ඨාපෙසි। යොනකරට්ඨවාසිනො මහාධම්මගම්භීරත්ථෙරමහාමෙධඞ්කරත්ථෙරාච සද්ධිං බහූහි භික්ඛූහි සීහළදීපං ගන්ත්වා තතො පුනාගන්ත්වා ස්යාමරට්ඨෙ සොක්කතයනගරං පත්වා තත්ථ නිසීදිත්වා සාසනං පග්ගණ්හිත්වා පච්ඡා ලකුන්නනගරෙ නිසීදිත්වා සාසනං පග්ගණ්හි। එවං යොනකරට්ඨෙ සාසනං ඨිතං ස්යාමාදීසුපි ඨිතංයෙවාති දට්ඨබ්බං।
bod:බුද්ධස්ස භගවතො පරිනිබ්බානතො ද්විසතාධිකානං ද්වින්නං වස්සසහස්සානං <pb M=.186/> උපරි නවුතිමෙ වස්ස සීහළදීපෙ රජ්ජං පත්තස්ස කිත්තිස්සිරිරාජසීහමහාරාජස්ස අභිසෙකතො තතියෙ වස්සෙ තෙනෙව කිත්තිස්සිරිරාජසීහමහාරඤ්ඤා පහිතපණ්ණාකාරසාසනං ආගම්ම සරාමාධිපතිධම්මිකමහාරාජාධිරාජෙනාණත්තෙහි ලඞ්කාදීපං ආගතෙහි උපාලිත්ථෙ රාදීහි පතිට්ඨාපිතො වංසො උපාලිවංසොති පාකටො। සොච දුවිධො පුබ්බාරාමවිහාරවාසීඅභයගිරිවිහාරවාසීවසෙනාති। එවං මහානගරයොනකල්යාමරට්ඨෙසු සාසනං ථිරං හුත්වා තිට්ඨතීති වෙදිතබ්බන්ති।
cen:ඉති සාසනවංසෙ මහාරට්ඨසාසනවංසකථාමග්ගො නාම
cen:නවමො පරිච්ඡෙදො।
