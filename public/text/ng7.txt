cha:8:විනයවග්ගො
sub:1-8:පඨමවිනයධරසුත්තාදිවණ්ණනා
bod:75-82:අට්ඨමස්ස <pb V=3.184/> පඨමං දුතියඤ්ච උත්තානත්ථමෙව। තතියෙ <b>විනයලක්ඛණෙ පතිට්ඨිතො</b> ලජ්ජිභාවෙන විනයලක්ඛණෙ ඨිතො හොති। අලජ්ජී (පාරා॰ අට්ඨ॰ 1.45) හි බහුස්සුතොපි සමානො ලාභගරුකතාය තන්තිං විසංවාදෙත්වා උද්ධම්මං උබ්බිනයං සත්ථුසාසනං දීපෙත්වා සාසනෙ මහන්තං උපද්දවං කරොති, සඞ්ඝභෙදම්පි සඞ්ඝරාජිම්පි උප්පාදෙති। ලජ්ජී පන කුක්කුච්චකො සික්ඛාකාමො ජීවිතහෙතුපි තන්තිං අවිසංවාදෙත්වා ධම්මමෙව විනයමෙව ච දීපෙති, සත්ථුසාසනං ගරුං කත්වා ඨපෙති। එවං යො ලජ්ජී, සො විනයං අජහන්තො අවොක්කමන්තොව ලජ්ජිභාවෙන විනයලක්ඛණෙ ඨිතො හොති පතිට්ඨිතො।
bod:<b>අසංහීරො</b>ති එත්ථ <b>සංහීරො</b> නාම යො පාළියං වා අට්ඨකථායං වා හෙට්ඨා වා උපරිතො වා පදපටිපාටියා වා පුච්ඡියමානො විත්ථුනති විප්ඵන්දති, සණ්ඨාතුං න සක්කොති, යං යං පරෙන වුච්චති, තං තං අනුජානාති, සකවාදං ඡඩ්ඩෙත්වා පරවාදං ගණ්හාති। යො පන පාළියං වා අට්ඨකථායං වා හෙට්ඨුපරියවසෙන වා පදපටිපාටියා වා පුච්ඡියමානො න විත්ථුනති න විප්ඵන්දති, එකෙකලොමං සණ්ඩාසෙන ගණ්හන්තො විය “එවං මයං වදාම, එවං නො ආචරියා වදන්තී”ති විස්සජ්ජෙති। යම්හි පාළි ච පාළිවිනිච්ඡයො ච සුවණ්ණභාජනෙ පක්ඛිත්තසීහවසා විය පරික්ඛයං පරියාදානං අගච්ඡන්තො තිට්ඨති, අයං වුච්චති <b>අසංහීරො</b>। යස්මා පන එවරූපො යං යං පරෙන වුච්චති, තං තං නානුජානාති, අත්තනා සුවිනිච්ඡිනිතං කත්වා ගහිතං අවිපරීතමත්ථං න <pb M=3.199/> විස්සජ්ජෙති, තස්මා වුත්තං <b>“න සක්කොති ගහිතග්ගහණං විස්සජ්ජාපෙතු”</b>න්ති। චතුත්ථාදීනි සුවිඤ්ඤෙය්යානි।
cen:පඨමවිනයධරසුත්තාදිවණ්ණනා නිට්ඨිතා।
sub:9:සත්ථුසාසනසුත්තවණ්ණනා
bod:83:නවමෙ <b>විවෙකට්ඨො</b>ති විවිත්තො। තෙනාහ <b>“දූරීභූතො”</b>ති। <b>සතිඅවිප්පවාසෙ ඨිතො</b>ති කම්මට්ඨානෙ <pb V=3.185/> සතිං අවිජහිත්වා ඨිතො। <b>පෙසිතත්තො</b>ති කායෙ ච ජීවිතෙ ච අනපෙක්ඛතාය නිබ්බානං පෙසිතචිත්තො තන්නින්නො තප්පොණො තප්පබ්භාරො।
cen:සත්ථුසාසනසුත්තවණ්ණනා නිට්ඨිතා।
sub:10:අධිකරණසමථසුත්තවණ්ණනා
bod:84:දසමෙ අධිකරීයන්ති එත්ථාති <b>අධිකරණානි</b>। කෙ අධිකරීයන්ති? සමථා। කථං අධිකරීයන්ති? සමනවසෙන। තස්මා තෙ තෙසං සමනවසෙන පවත්තන්තීති ආහ <b>“අධිකරණානි සමෙන්තී”</b>තිආදි। <b>උප්පන්නානං උප්පනාන</b>න්ති උට්ඨිතානං උට්ඨිතානං। <b>සමථත්ථ</b>න්ති සමනත්ථං। <b>දීඝනිකායෙ සඞ්ගීතිසුත්තවණ්ණනායම්පි</b> (දී॰ නි॰ අට්ඨ॰ 3.331) <b>විත්ථාරතොයෙවා</b>ති එත්ථායං විත්ථාරනයො – අධිකරණෙසු තාව ධම්මොති වා අධම්මොති වා අට්ඨාරසහි වත්ථූහි විවදන්තානං භික්ඛූනං යො විවාදො, ඉදං <b>විවාදාධිකරණං</b> නාම। සීලවිපත්තියා වා ආචාරදිට්ඨිආජීවවිපත්තියා වා අනුවදන්තානං යො අනුවාදො උපවදනා චෙව චොදනා ච, ඉදං <b>අනුවාදාධිකරණං</b> නාම। මාතිකායං ආගතා පඤ්ච, විභඞ්ගෙ ද්වෙති සත්තපි ආපත්තික්ඛන්ධා, ඉදං <b>ආපත්තාධිකරණං</b> නාම। යං සඞ්ඝස්ස අපලොකනාදීනං චතුන්නං කම්මානං කරණං, ඉදං <b>කිච්චාධිකරණං</b> නාම।
bod:තත්ථ විවාදාධිකරණං ද්වීහි සමථෙහි සම්මති සම්මුඛාවිනයෙන ච යෙභුය්යසිකාය ච। සම්මුඛාවිනයෙනෙව සම්මමානං යස්මිං විහාරෙ උප්පන්නං තස්මිංයෙව <pb M=3.200/> වා, අඤ්ඤත්ර වූපසමෙතුං ගච්ඡන්තානං අන්තරාමග්ගෙ වා, යත්ථ ගන්ත්වා සඞ්ඝස්ස නිය්යාතිතං, තත්ථ සඞ්ඝෙන වා, සඞ්ඝෙ වූපසමෙතුං අසක්කොන්තෙ තත්ථෙව උබ්බාහිකාය සම්මතපුග්ගලෙහි වා විනිච්ඡිතං සම්මති। එවං සම්මමානෙ ච පනෙතස්මිං යා සඞ්ඝසම්මුඛතො ධම්මසම්මුඛතො විනයසම්මුඛතා පුග්ගලසම්මුඛතා, අයං <b>සම්මුඛාවිනයො</b> නාම। තත්ථ ච කාරකසඞ්ඝස්ස සඞ්ඝසාමග්ගිවසෙන සම්මුඛිභාවො <b>සඞ්ඝසම්මුඛතා</b>। සමෙතබ්බස්ස වත්ථුනො භූතත්තා <b>ධම්මසම්මුඛතා</b>। යථා තං සමෙතබ්බං, තථෙවස්ස සමනං <b>විනයසම්මුඛතා</b>। යො ච විවදති, යෙන ච විවදති, තෙසං උභින්නං අත්ථපච්චත්ථිකානං සම්මුඛීභාවො <b>පුග්ගලසම්මුඛතා</b>। උබ්බාහිකාය වූපසමෙ පනෙත්ථ සඞ්ඝසම්මුඛතා පරිහායති। එවං තාව සම්මුඛාවිනයෙනෙව සම්මති।
bod:සචෙ පනෙවම්පි න සම්මති, අථ නං උබ්බාහිකාය සම්මතා භික්ඛූ “න මයං සක්කොම වූපසමෙතු”න්ති <pb V=3.186/> සඞ්ඝස්සෙව නිය්යාතෙන්ති। තතො සඞ්ඝො පඤ්චඞ්ගසමන්නාගතං භික්ඛුං සලාකග්ගාහාපකං සම්මන්නති, තෙන ගුළ්හකවිවටකසකණ්ණජප්පකෙසු තීසු සලාකග්ගාහකෙසු අඤ්ඤතරවසෙන සලාකං ගාහාපෙත්වා සන්නිපතිතාය පරිසාය ධම්මවාදීනං යෙභුය්යතාය යථා තෙ ධම්මවාදිනො වදන්ති, එවං වූපසන්තං අධිකරණං සම්මුඛාවිනයෙන ච යෙභුය්යසිකාය ච වූපසන්තං හොති। තත්ථ සම්මුඛාවිනයො වුත්තනයො එව। යං පන යෙභුය්යසිකාකම්මස්ස කරණං, අයං යෙභුය්යසිකා නාම। එවං විවාදාධිකරණං ද්වීහි සමථෙහි සම්මති।
bod:අනුවාදාධිකරණං චතූහි සමථෙහි සම්මති සම්මුඛාවිනයෙන ච සතිවිනයෙන ච අමූළ්හවිනයෙන ච තස්සපාපියසිකාය ච। සම්මුඛාවිනයෙනෙව සම්මමානං යො ච අනුවදති, යඤ්ච අනුවදති, තෙසං වචනං සුත්වා සචෙ කාචි ආපත්ති නත්ථි, උභො ඛමාපෙත්වා, සචෙ අත්ථි අයං නාමෙත්ථ ආපත්තීති එවං විනිච්ඡිතං වූපසම්මති। තත්ථ සම්මුඛාවිනයලක්ඛණං වුත්තනයමෙව।
bod:යදා පන ඛීණාසවස්ස භික්ඛුනො අමූලිකාය සීලවිපත්තියා අනුද්ධංසිතස්ස සතිවිනයං යාචමානස්ස සඞ්ඝො ඤත්තිචතුත්ථෙන කම්මෙන සතිවිනයං දෙති, තදා සම්මුඛාවිනයෙන ච සතිවිනයෙන ච වූපසන්තං හොති। දින්නෙ පන සතිවිනයෙ පුන තස්මිං පුග්ගලෙ කස්සචි අනුවාදො න රුහති। යදා උම්මත්තකො භික්ඛු උම්මාදවසෙන කතෙ අස්සාමණකෙ අජ්ඣාචාරෙ “සරතායස්මා එවරූපිං ආපත්ති”න්ති භික්ඛූහි චොදියමානො “උම්මත්තකෙන <pb M=3.201/> මෙ, ආවුසො, එතං කතං, නාහං තං සරාමී”ති භණන්තොපි භික්ඛූහි චොදියමානොව පුන අචොදනත්ථාය අමූළ්හවිනයං යාචති, සඞ්ඝො චස්ස ඤත්තිචතුත්ථෙන කම්මෙන අමූළ්හවිනයං දෙති। තදා සම්මුඛාවිනයෙන ච අමූළ්හවිනයෙන ච වූපසන්තං හොති। දින්නෙ පන අමූළ්හවිනයෙ පුන තස්මිං පුග්ගලෙ කස්සචි තප්පච්චයා අනුවාදො න රුහති। යදා පන පාරාජිකෙන වා පාරාජිකසාමන්තෙන වා චොදියමානස්ස අඤ්ඤෙනඤ්ඤං පටිචරතො පාපුස්සන්නතාය පාපියස්ස පුග්ගලස්ස “සචායං අච්ඡින්නමූලො භවිස්සති, සම්මා වත්තිත්වා ඔසාරණං ලභිස්සති। සචෙ ඡින්නමූලො, අයමෙවස්ස නාසනා භවිස්සතී”ති මඤ්ඤමානො සඞ්ඝො ඤත්තිචතුත්ථෙන කම්මෙන තස්සපාපියසිකං කරොති, තදා සම්මුඛාවිනයෙන ච තස්සපාපියසිකාය ච වූපසන්තං හොතීති। එවං අනුවාදාධිකරණං චතූහි සමථෙහි සම්මති।
bod:ආපත්තාධිකරණං තීහි සමථෙහි සම්මති සම්මුඛාවිනයෙන ච පටිඤ්ඤාතකරණෙන ච තිණවත්ථාරකෙන ච। තස්ස සම්මුඛාවිනයෙනෙව වූපසමො නත්ථි। යදා පන එකස්ස වා භික්ඛුනො <pb V=3.187/> සන්තිකෙ සඞ්ඝගණමජ්ඣෙසු වා භික්ඛු ලහුකං ආපත්තිං දෙසෙති, තදා ආපත්තාධිකරණං සම්මුඛාවිනයෙන ච පටිඤ්ඤාතකරණෙන ච වූපසම්මති। තත්ථ සම්මුඛාවිනයෙ තාව යො ච දෙසෙති, යස්ස ච දෙසෙති, තෙසං සම්මුඛීභාවො පුග්ගලසම්මුඛතො। සෙසං වුත්තනයමෙව।
bod:පුග්ගලස්ස ච ගණස්ස ච දෙසනාකාලෙ සඞ්ඝසම්මුඛතො පරිහායති। යං පනෙත්ථ “අහං, භන්තෙ, ඉත්ථන්නාමං ආපත්තිං ආපන්නො”ති ච “පස්සසී”ති ච “ආම, පස්සාමී”ති ච පටිඤ්ඤාතාය “ආයතිං සංවරෙය්යාසී”ති කරණං, තං පටිඤ්ඤාතකරණං නාම। සඞ්ඝාදිසෙසෙ පරිවාසාදියාචනා පටිඤ්ඤා, පරිවාසාදීනං දානං පටිඤ්ඤාතකරණං නාම।
bod:ද්වෙපක්ඛජාතා පන භණ්ඩනකාරකා භික්ඛූ බහුං අස්සාමණකං අජ්ඣාචාරං චරිත්වා පුන ලජ්ජිධම්මෙ උප්පන්නෙ “සචෙ මයං ඉමාහි ආපත්තීහි අඤ්ඤමඤ්ඤං කාරෙස්සාම, සියාපි තං අධිකරණං කක්ඛළත්තාය වාළත්තාය සංවත්තෙය්යා”ති අඤ්ඤමඤ්ඤං ආපත්තියා කාරාපනෙ දොසං දිස්වා යදා භික්ඛූ තිණවත්ථාරකකම්මං කරොන්ති, තදා ආපත්තාධිකරණං සම්මුඛාවිනයෙන ච තිණවත්ථාරකෙන ච සම්මති। තත්ර හි යත්තකා හත්ථපාසූපගතා “න මෙතං ඛමතී”ති එවං දිට්ඨාවිකම්මං අකත්වා “දුක්කටං කම්මං පුන කාතබ්බං කම්ම”න්ති <pb M=3.202/> න උක්කොටෙන්ති, නිද්දම්පි ඔක්කන්තා හොන්ති, සබ්බෙසං ඨපෙත්වා ථුල්ලවජ්ජඤ්ච ගිහිපටිසංයුත්තඤ්ච සබ්බාපත්තියො වුට්ඨහන්ති। එවං ආපත්තාධිකරණං තීහි සමථෙහි සම්මති।
bod:කිච්චාධිකරණං එකෙන සමථෙන සම්මති සම්මුඛාවිනයෙනෙව। ඉති ඉමානි චත්තාරි අධිකරණානි යථානුරූපං ඉමෙහි සත්තහි සමථෙහි සම්මන්ති। තෙන වුත්තං – <b>“උප්පන්නුප්පන්නානං අධිකරණානං සමථාය වූපසමාය සම්මුඛාවිනයො දාතබ්බො…පෙ॰… තිණවත්ථාරකො”</b>ති। සෙසං සබ්බත්ථ උත්තානමෙව।
cen:අධිකරණසමථසුත්තවණ්ණනා නිට්ඨිතා।
cen:විනයවග්ගවණ්ණනා නිට්ඨිතා।
cen:ඉති මනොරථපූරණියා අඞ්ගුත්තරනිකාය-අට්ඨකථාය
cen:සත්තකනිපාතවණ්ණනාය අනුත්තානත්ථදීපනා සමත්තා।
