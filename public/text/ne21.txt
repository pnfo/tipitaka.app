cha:(22) 2:අක්කොසකවග්ගො
sub:1-2:අක්කොසකසුත්තාදිවණ්ණනා
bod:211-2:දුතියස්ස පඨමෙ <b>දසහි අක්කොසවත්ථූහි අක්කොසකො</b>ති “බාලොසි, මූළ්හොසි, ඔට්ඨොසි, ගොණොසි, ගද්රභොසී”තිආදිනා දසහි අක්කොසවත්ථූහි අක්කොසකො। “හොතු, මුණ්ඩකසමණ, අදණ්ඩො අහන්ති කරොසි, ඉදානි තෙ රාජකුලං ගන්ත්වා දණ්ඩං ආරොපෙස්සාමී”තිආදීනි වදන්තො පරිභාසකො නාමාති ආහ <b>“භයදස්සනෙන පරිභාසකො”</b>ති। ලොකුත්තරධම්මා අපායමග්ගස්ස පරිපන්ථභාවතො <b>පරිපන්ථො</b> නාමාති ආහ <b>“ලොකුත්තරපරිපන්ථස්ස ඡින්නත්තා”</b>ති, ලොකුත්තරසඞ්ඛාතස්ස අපායමග්ගපරිපන්ථස්ස ඡින්නත්තාති අත්ථො। දුතියෙ නත්ථි වත්තබ්බං।
cen:අක්කොසකසුත්තාදිවණ්ණනා නිට්ඨිතා।
sub:3-10:සීලසුත්තාදිවණ්ණනා
bod:213-220:තතියෙ (දී॰ නි॰ ටී॰ 2.149) <b>දුස්සීලො</b>ති එත්ථ <b>දු</b>-සද්දො අභාවත්ථො “දුප්පඤ්ඤො”තිආදීසු (ම॰ නි॰ 1.449) විය, න ගරහණත්ථොති ආහ <b>“අසීලො නිස්සීලො”</b>ති। <b>භින්නසංවරො</b>ති එත්ථ සමාදින්නසීලො කෙනචි කාරණෙන සීලභෙදං පත්තො, සො තාව භින්නසංවරො හොතු। යො පන සබ්බෙන සබ්බං අසමාදින්නසීලො ආචාරහීනො, සො කථං භින්නසංවරො නාම හොතීති <pb M=3.79/>? සොපි සාධුසමාචාරස්ස පරිහරණීයස්ස භෙදිතත්තා භින්නසංවරො එව නාම। විනට්ඨසංවරො සංවරරහිතොති හි වුත්තං හොති। <b>තං තං</b> සිප්පට්ඨානං। <b>මාඝාතකාලෙ</b>ති “මා ඝාතෙථ පාණීන”න්ති <pb V=3.75/> එවං මාඝාතඝොසනං ඝොසිතදිවසෙ। <b>අබ්භුග්ගච්ඡති</b> පාපකො කිත්තිසද්දො। <b>අජ්ඣාසයෙන මඞ්කු හොතියෙව</b> විප්පටිසාරිභාවතො।
bod:<b>තස්සා</b>ති දුස්සීලස්ස। <b>සමාදාය වත්තිතට්ඨාන</b>න්ති උට්ඨාය සමුට්ඨාය කතකාරණං। <b>ආපාථං ආගච්ඡතී</b>ති තං මනසො උපට්ඨාති। <b>උම්මීලෙත්වා ඉධලොක</b>න්ති උම්මීලනකාලෙ අත්තනො පුත්තදාරාදිවසෙන ඉධලොකං පස්සති। <b>නිමීලෙත්වා පරලොක</b>න්ති නිමීලනකාලෙ ගතිනිමිත්තුපට්ඨානවසෙන පරලොකං පස්සති। තෙනාහ <b>“චත්තාරො අපායා”</b>තිආදි। <b>පඤ්චමපද</b>න්ති “කායස්ස භෙදා”තිආදිනා වුත්තො පඤ්චමො ආදීනවකොට්ඨාසො। <b>වුත්තවිපරියායෙනාති</b> වුත්තත්ථාය ආදීනවකථාය විපරියායෙන “අප්පමත්තො තං තං කසිවණිජ්ජාදිං යථාකාලං සම්පාදෙතුං සක්කොතී”තිආදිනා। පාසංසං සීලමස්ස අත්ථීති <b>සීලවා। සීලසම්පන්නො</b>ති සීලෙන සමන්නාගතො සම්පන්නසීලොති එවමාදිකං පන අත්ථවචනං සුකරන්ති අනාමට්ඨං। චතුත්ථාදීනි උත්තානත්ථානෙව।
cen:සීලසුත්තාදිවණ්ණනා නිට්ඨිතා।
cen:අක්කොසකවග්ගවණ්ණනා නිට්ඨිතා।
