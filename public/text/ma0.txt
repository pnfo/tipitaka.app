cen:॥ නමො තස්ස භගවතො අරහතො සම්මාසම්බුද්ධස්ස॥
nik:සංයුත්තනිකායෙ
boo:සගාථාවග්ගටීකා
cha:ගන්ථාරම්භකථාවණ්ණනා
bod:1:සංවණ්ණනාරම්භෙ <pb V=1.1/> <pb M=1.1/> රතනත්තයවන්දනා සංවණ්ණෙතබ්බස්ස ධම්මස්ස පභවනිස්සයවිසුද්ධිපටිවෙදනත්ථං, තං පන ධම්මසංවණ්ණනාසු විඤ්ඤූනං බහුමානුප්පාදනත්ථං, තං සම්මදෙව තෙසං උග්ගහණධාරණාදික්කමලද්ධබ්බාය සම්මාපටිපත්තියා සබ්බහිතසුඛනිප්ඵාදනත්ථන්ති। අථ වා මඞ්ගලභාවතො, සබ්බකිරියාසු පුබ්බකිච්චභාවතො, පණ්ඩිතෙහි සමාචරිතභාවතො, ආයතිං පරෙසං දිට්ඨානුගතිආපජ්ජනතො ච සංවණ්ණනායං රතනත්තයපණාමකිරියාති। අථ වා රතනත්තයපණාමකරණං පූජනීයපූජාපුඤ්ඤවිසෙසනිබ්බත්තනත්ථං, තං අත්තනො යථාලද්ධසම්පත්තිනිමිත්තකස්ස කම්මස්ස බලානුප්පදානත්ථං, අන්තරා ච තස්ස අසංකොචාපනත්ථං, තදුභයං අනන්තරායෙන අට්ඨකථාය පරිසමාපනත්ථන්ති ඉදමෙව ච පයොජනං ආචරියෙන ඉධාධිප්පෙතං। තථා හි වක්ඛති “ඉති මෙ පසන්නමතිනො…පෙ॰… තස්සානුභාවෙනා”ති। වත්ථුත්තයපූජා හි නිරතිසයපුඤ්ඤක්ඛෙත්තසංබුද්ධියා අපරිමෙය්යපභාවො පුඤ්ඤාතිසයොති බහුවිධන්තරායෙපි ලොකසන්නිවාසෙ <pb V=1.2/> අන්තරායනිබන්ධනසකලසංකිලෙසවිද්ධංසනාය පහොති, භයාදිඋපද්දවඤ්ච නිවාරෙති। යථාහ “පූජාරහෙ පූජයතො”තිආදි (ධ॰ ප॰ 195; අප॰ ථෙර 1.10.1), තථා “යෙ, භික්ඛවෙ, බුද්ධෙ පසන්නා, අග්ගෙ තෙ පසන්නා, අග්ගෙ ඛො පන පසන්නානං අග්ගො විපාකො හොතී”තිආදි (ඉතිවු॰ 90)।
gax:“බුද්ධොති <pb M=1.2/> කිත්තයන්තස්ස, කායෙ භවති යා පීති।
gax:වරමෙව හි සා පීති, කසිණෙනපි ජම්බුදීපස්ස।
gae:ධම්මොති…පෙ॰…, සඞ්ඝොති…පෙ॰…, ජම්බුදීපස්සා”ති॥ (දී॰ නි॰ අට්ඨ॰ 1.6)।
uni:තථා “යස්මිං, මහානාම, සමයෙ අරියසාවකො තථාගතං අනුස්සරති, නෙවස්ස තස්මිං සමයෙ රාගපරියුට්ඨිතං චිත්තං හොති, න දොස…පෙ॰… න මොහපරියුට්ඨිතං චිත්තං හොතී”තිආදි (අ॰ නි॰ 6.10; 11.11)। “අරඤ්ඤෙ රුක්ඛමූලෙ වා…පෙ॰… භයං වා ඡම්භිතත්තං වා ලොමහංසො න හෙස්සතී”ති (සං॰ නි॰ 1.249) ච।
bod:තත්ථ යස්ස වත්ථුත්තයස්ස වන්දනං කත්තුකාමො, තස්ස ගුණාතිසයයොගසන්දස්සනත්ථං <b>“කරුණාසීතලහදය”</b>න්තිආදිනා ගාථත්තයමාහ। ගුණාතිසයයොගෙන හි වන්දනාරහභාවො, වන්දනාරහෙ ච කතා වන්දනා යථාධිප්පෙතං පයොජනං සාධෙතීති। තත්ථ යස්සා දෙසනාය සංවණ්ණනං කත්තුකාමො, සා න විනයදෙසනා විය කරුණාප්පධානා, නාපි අභිධම්මදෙසනා විය පඤ්ඤාප්පධානා, අථ ඛො කරුණාපඤ්ඤාප්පධානාති තදුභයප්පධානමෙව තාව සම්මාසම්බුද්ධස්ස ථොමනං කාතුං තම්මූලකත්තා සෙසරතනානං <b>“කරුණාසීතලහදය”</b>න්තිආදි වුත්තං। තත්ථ කිරතීති <b>කරුණා,</b> පරදුක්ඛං වික්ඛිපති අපනෙතීති අත්ථො। අථ වා කිණාතීති <b>කරුණා,</b> පරදුක්ඛෙ සති කාරුණිකං හිංසති විබාධතීති අත්ථො। පරදුක්ඛෙ සති සාධූනං කම්පනං හදයඛෙදං කරොතීති වා <b>කරුණා</b>। අථ වා කමිති සුඛං, තං රුන්ධතීති <b>කරුණා</b>। එසා හි පරදුක්ඛාපනයනකාමතාලක්ඛණා අත්තසුඛනිරපෙක්ඛතාය කාරුණිකානං සුඛං රුන්ධති විබන්ධතීති අත්ථො। කරුණාය සීතලං <b>කරුණාසීතලං,</b> කරුණාසීතලං හදයං අස්සාති <b>කරුණාසීතලහදයො,</b> තං කරුණාසීතලහදයං।
bod:තත්ථ කිඤ්චාපි පරෙසං හිතොපසංහාරසුඛාදිඅපරිහානිච්ඡනසභාවතාය, බ්යාපාදාරතීනං උජුවිපච්චනීකතාය ච සත්තසන්තානගතසන්තාපවිච්ඡෙදනාකාරපවත්තියා මෙත්තාමුදිතානම්පි චිත්තසීතලභාවකාරණතා උපලබ්භති, තථාපි පරදුක්ඛාපනයනාකාරප්පවත්තියා පරූපතාපාසහනරසා අවිහිංසාභූතා <pb V=1.3/> කරුණාව විසෙසෙන භගවතො චිත්තස්ස චිත්තපස්සද්ධි විය සීතිභාවනිමිත්තන්ති වුත්තං <b>“කරුණාසීතලහදය”</b>න්ති। කරුණාමුඛෙන වා මෙත්තාමුදිතානම්පි හදයසීතලභාවකාරණතා වුත්තාති දට්ඨබ්බා <pb M=1.3/>।
bod:අථ වා ඡඅසාධාරණඤාණවිසෙසනිබන්ධනභූතා සාතිසයං නිරවසෙසඤ්ච සබ්බඤ්ඤුතඤ්ඤාණං විය සවිසයබ්යාපිතාය මහාකරුණාභාවමුපගතා කරුණාව භගවතො අභිසයෙන හදයසීතලභාවහෙතූති ආහ <b>“කරුණාසීතලහදය”</b>න්ති।
bod:අථ වා සතිපි මෙත්තාමුදිතානං සාතිසයෙ හදයසීතිභාවනිබන්ධනත්තෙ සකලබුද්ධගුණවිසෙසකාරණතාය තාසම්පි කාරණන්ති කරුණාව භගවතො “හදයසීතලභාවකාරණ”න්ති වුත්තා। කරුණානිදානා හි සබ්බෙපි බුද්ධගුණා, කරුණානුභාවනිබ්බාපියමානසංසාරදුක්ඛසන්තාපස්ස හි භගවතො පරදුක්ඛාපනයනකාමතාය අනෙකානිපි අසඞ්ඛ්යෙය්යානි කප්පානං අකිලන්තරූපස්සෙව නිරවසෙසබුද්ධකරධම්මසම්භරණනියතස්ස සමධිගතධම්මාධිපතෙය්යස්ස ච සන්නිහිතෙසුපි සත්තසඞ්ඝාටසමුපනීතහදයූපතාපනිමිත්තෙසු න ඊසකම්පි චිත්තසීතිභාවස්ස අඤ්ඤථත්තමහොසීති। එතස්මිඤ්ච අත්ථවිකප්පෙ තීසුපි අවත්ථාසු භගවතො කරුණා සඞ්ගහිතාති දට්ඨබ්බා।
bod:පජානාතීති <b>පඤ්ඤා,</b> යථාසභාවං පකාරෙහි පටිවිජ්ඣතීති අත්ථො। පඤ්ඤාව ඤෙය්යාවරණප්පහානතො පකාරෙහි ධම්මසභාවජොතනට්ඨෙන පජ්ජොතොති <b>පඤ්ඤාපජ්ජොතො</b>। සවාසනප්පහානතො විසෙසෙන හතං සමුග්ඝාටිතං <b>විහතං</b>। පඤ්ඤාපජ්ජොතෙන විහතං <b>පඤ්ඤාපජ්ජොතවිහතං</b>। මුය්හන්ති තෙන, සයං වා මුය්හති, මොහනමත්තමෙව වා තන්ති <b>මොහො,</b> අවිජ්ජා। ස්වෙව විසයසභාවපටිච්ඡාදනකරණතො අන්ධකාරසරික්ඛතාය තමො වියාති <b>තමො</b>। පඤ්ඤාපජ්ජොතවිහතො මොහතමො එතස්සාති <b>පඤ්ඤාපජ්ජොතවිහතමොහතමො,</b> තං පඤ්ඤාපජ්ජොතවිහතමොහතමං। සබ්බෙසම්පි හි ඛීණාසවානං සතිපි පඤ්ඤාපජ්ජොතෙන අවිජ්ජන්ධකාරස්ස විහතභාවෙ සද්ධාධිමුත්තෙහි විය දිට්ඨිප්පත්තානං සාවකෙහි පච්චෙකසම්බුද්ධෙහි ච සවාසනප්පහානෙන සම්මාසම්බුද්ධානං කිලෙසප්පහානස්ස විසෙසො විජ්ජතීති සාතිසයෙන අවිජ්ජාප්පහානෙන භගවන්තං ථොමෙන්තො ආහ <b>“පඤ්ඤාපජ්ජොතවිහතමොහතම”</b>න්ති।
bod:අථ වා අන්තරෙන පරොපදෙසං අත්තනො සන්තානෙ අච්චන්තං අවිජ්ජන්ධකාරවිගමස්ස නිබ්බත්තිතත්තා, තථා සබ්බඤ්ඤුතාය බලෙසු ච වසීභාවස්ස සමධිගතත්තා, පරසන්තතියඤ්ච ධම්මදෙසනාතිසයානුභාවෙන සම්මදෙව තස්ස <pb M=1.4/> පවත්තිතත්තා භගවාව විසෙසතො මොහතමවිගමෙන ථොමෙතබ්බොති <pb V=1.4/> ආහ <b>“පඤ්ඤාපජ්ජොතවිහතමොහතම”</b>න්ති। ඉමස්මිඤ්ච අත්ථවිකප්පෙ “පඤ්ඤාපජ්ජොතො”ති පදෙන භගවතො පටිවෙධපඤ්ඤා විය දෙසනාපඤ්ඤාපි සාමඤ්ඤනිද්දෙසෙන, එකසෙසනයෙන වා සඞ්ගහිතාති දට්ඨබ්බා।
bod:අථ වා භගවතො ඤාණස්ස ඤෙය්යපරියන්තිකත්තා සකලඤෙය්යධම්මසභාවාවබොධනසමත්ථෙන අනාවරණඤාණසඞ්ඛාතෙන පඤ්ඤාපජ්ජොතෙන සබ්බඤෙය්යධම්මසභාවච්ඡාදකස්ස මොහන්ධකාරස්ස විධමිතත්තා අනඤ්ඤසාධාරණො භගවතො මොහතමවිනාසොති කත්වා වුත්තං <b>“පඤ්ඤාපජ්ජොතවිහතමොහතම”</b>න්ති। එත්ථ ච මොහතමවිධමනන්තෙ අධිගතත්තා අනාවරණඤාණං කාරණූපචාරෙන සසන්තානෙ මොහතමවිධමනන්ති දට්ඨබ්බං। අභිනීහාරසම්පත්තියා සවාසනප්පහානමෙව හි කිලෙසානං ඤෙය්යාවරණපහානන්ති, පරසන්තානෙ පන මොහතමවිධමනස්ස කාරණභාවතො ඵලූපචාරෙන අනාවරණඤාණං “මොහතමවිධමන”න්ති වුච්චතීති।
bod:කිං පන කාරණං අවිජ්ජාසමුග්ඝාතොයෙවෙකො පහානසම්පත්තිවසෙන භගවතො ථොමනානිමිත්තං ගය්හති, න පන සාතිසයං නිරවසෙසකිලෙසපහානන්ති? තප්පහානවචනෙනෙව තදෙකට්ඨතාය සකලසංකිලෙසගණසමුග්ඝාතස්ස ජොතිතභාවතො। න හි සො තාදිසො කිලෙසො අත්ථි, යො නිරවසෙසඅවිජ්ජාප්පහානෙන න පහීයතීති।
bod:අථ වා විජ්ජා විය සකලකුසලධම්මසමුප්පත්තියා නිරවසෙසාකුසලධම්මනිබ්බත්තියා සංසාරප්පවත්තියා ච අවිජ්ජා පධානකාරණන්ති තබ්බිඝාතවචනෙන සකලසංකිලෙසගණසමුග්ඝාතො වුත්තො එව හොතීති වුත්තං <b>“පඤ්ඤාපජ්ජොතවිහතමොහතම”</b>න්ති।
bod:නරා ච අමරා ච <b>නරාමරා,</b> සහ නරාමරෙහීති <b>සනරාමරො,</b> සනරාමරො ච සො ලොකො චාති <b>සනරාමරලොකො,</b> තස්ස ගරූති <b>සනරාමරලොකගරු,</b> තං සනරාමරලොකගරුං। එතෙන දෙවමනුස්සානං විය තදවසිට්ඨසත්තානම්පි යථාරහං ගුණවිසෙසාවහතාය භගවතො උපකාරතං දස්සෙති। න චෙත්ථ පධානාප්පධානභාවො චොදෙතබ්බො। අඤ්ඤො හි සද්දක්කමො, අඤ්ඤො අත්ථක්කමො। එදිසෙසු හි සමාසපදෙසු පධානම්පි අප්පධානං විය නිද්දිසීයති යථා “සරාජිකාය පරිසායා”ති <pb M=1.5/> (අප॰ අට්ඨ॰ 1.1.82)। කාමඤ්චෙත්ථ සත්තසඞ්ඛාරොකාසවසෙන තිවිධො ලොකො, ගරුභාවස්ස පන අධිප්පෙතත්තා ගරුකරණසමත්ථස්සෙව සත්තලොකස්ස වසෙන අත්ථො ගහෙතබ්බො। සො හි ලොකීයන්ති එත්ථ පුඤ්ඤපාපානි තබ්බිපාකො චාති “ලොකො”ති වුච්චති। අමරග්ගහණෙන චෙත්ථ උපපත්තිදෙවා අධිප්පෙතා।
bod:අථ <pb V=1.5/> වා සමූහත්ථො <b>ලොක</b>-සද්දො සමුදායවසෙන ලොකීයති පඤ්ඤාපීයතීති। සහ නරෙහීති <b>සනරා,</b> සනරා ච තෙ අමරා චාති <b>සනරාමරා,</b> තෙසං ලොකොති <b>සනරාමරලොකො</b>ති පුරිමනයෙනෙව යොජෙතබ්බං। අමර-සද්දෙන චෙත්ථ විසුද්ධිදෙවාපි සඞ්ගය්හන්ති। තෙ හි මරණාභාවතො පරමත්ථතො අමරා, නරාමරානංයෙව ගහණං උක්කට්ඨනිද්දෙසවසෙන යථා “සත්ථා දෙවමනුස්සාන”න්ති (දී॰ නි॰ 1.157)। තථා හි සබ්බානත්ථපරිහරණපුබ්බඞ්ගමාය නිරවසෙසහිතසුඛවිධානතප්පරාය නිරතිසයාය පයොගසම්පත්තියා සදෙවමනුස්සාය පජාය අච්චන්තමුපකාරිතාය අපරිමිතනිරුපමප්පභාවගුණවිසෙසසමඞ්ගිතාය ච සබ්බසත්තුත්තමො භගවා අපරිමාණාසු ලොකධාතූසු අපරිමාණානං සත්තානං උත්තමං ගාරවට්ඨානං। තෙන වුත්තං <b>“සනරාමරලොකගරු”</b>න්ති।
bod:සොභනං ගතං ගමනං එතස්සාති <b>සුගතො</b>। භගවතො හි වෙනෙය්යජනුපසඞ්කමනං එකන්තෙන තෙසං හිතසුඛනිප්ඵාදනතො සොභනං, තථා ලක්ඛණානුබ්යඤ්ජනපටිමණ්ඩිතරූපකායතාය දුතවිලම්බිතඛලිතානුකඩ්ඪනනිප්පීළනුක්කුටිකකුටිලාකුලතාදි- දොසරහිතමවහසිතරාජහංසවසභවාරණමිගරාජගමනං කායගමනං ඤාණගමනඤ්ච විපුලනිම්මලකරුණාසතිවීරියාදිගුණවිසෙසසහිතමභිනීහාරතො යාව මහාබොධි නිරවජ්ජතාය සොභනමෙවාති।
bod:අථ වා සයම්භූඤාණෙන සකලමපි ලොකං පරිඤ්ඤාභිසමයවසෙන පරිජානන්තො ඤාණෙන සම්මා ගතො අවගතොති <b>සුගතො,</b> තථා ලොකසමුදයං පහානාභිසමයවසෙන පජහන්තො අනුප්පත්තිධම්මතං ආපාදෙන්තො සම්මා ගතො අතීතොති <b>සුගතො,</b> ලොකනිරොධං නිබ්බානං සච්ඡිකිරියාභිසමයවසෙන සම්මා ගතො අධිගතොති <b>සුගතො,</b> ලොකනිරොධගාමිනිං පටිපදං භාවනාභිසමයවසෙන සම්මා <pb M=1.6/> ගතො පටිපන්නොති <b>සුගතො</b>। “සොතාපත්තිමග්ගෙන යෙ කිලෙසා පහීනා, තෙ කිලෙසෙ න පුනෙති න පච්චෙති න පච්චාගච්ඡතීති සුගතො”තිආදිනා නයෙන (මහානි॰ 38) අයමත්ථො විභාවෙතබ්බොති।
bod:අථ වා සුන්දරං ඨානං සම්මාසම්බොධිං, නිබ්බානමෙව වා ගතො අධිගතොති <b>සුගතො</b>। යස්මා වා භූතං තච්ඡං අත්ථසංහිතං වෙනෙය්යානං යථාරහං කාලයුත්තමෙව ච ධම්මං භාසති, තස්මා සම්මා ගදති වදතීති <b>සුගතො</b> ද-කාරස්ස ත-කාරං කත්වා। ඉති සොභනගමනතාදීහි <b>සුගතො,</b> තං සුගතං।
bod:පුඤ්ඤපාපකෙහි උපපජ්ජනවසෙන ගන්තබ්බතො <b>ගතියො,</b> උපපත්තිභවවිසෙසා। තා පන නිරයාදිවසෙන පඤ්චවිධා। තා හි සකලස්සපි භවගාමිකම්මස්ස අරියමග්ගාධිගමෙන අවිපාකාරහභාවකරණෙන <pb V=1.6/> නිවත්තිතත්තා භගවා පඤ්චහිපි ගතීහි සුට්ඨු මුත්තො විසංයුත්තොති ආහ <b>“ගතිවිමුත්ත”</b>න්ති। එතෙන භගවතො කත්ථචිපි අපරියාපන්නතං දස්සෙති, යතො භගවා “දෙවාතිදෙවො”ති වුච්චති। තෙනාහ –
gax:“යෙන දෙවූපපත්යස්ස, ගන්ධබ්බො වා විහඞ්ගමො।
gax:යක්ඛත්තං යෙන ගච්ඡෙය්යං, මනුස්සත්තඤ්ච අබ්බජෙ।
gae:තෙ මය්හං ආසවා ඛීණා, විද්ධස්තා විනළීකතා”ති॥ (අ॰ නි॰ 4.36)।
bod:තංතංගතිසංවත්තනකානඤ්හි කම්මකිලෙසානං අග්ගමග්ගෙන බොධිමූලෙයෙව සුප්පහීනත්තා නත්ථි භගවතො ගතිපරියාපන්නතාති අච්චන්තමෙව භගවා සබ්බභවයොනිගතිවිඤ්ඤාණට්ඨිතිසත්තාවාසසත්තනිකායෙහි සුපරිමුත්තො। තං ගතිවිමුත්තං। <b>වන්දෙ</b>ති නමාමි, ථොමෙමීති වා අත්ථො।
bod:අථ වා <b>ගතිවිමුත්ත</b>න්ති අනුපාදිසෙසනිබ්බානධාතුප්පත්තියා භගවන්තං ථොමෙති। එත්ථ හි ද්වීහි ආකාරෙහි භගවතො ථොමනා වෙදිතබ්බා අත්තහිතසම්පත්තිතො පරහිතපටිපත්තිතො ච। තෙසු <b>අත්තහිතසම්පත්ති</b> අනාවරණඤාණාධිගමතො, සවාසනානං සබ්බෙසං කිලෙසානං අච්චන්තපහානතො, අනුපාදිසෙසනිබ්බානප්පත්තිතො ච වෙදිතබ්බා। <b>පරහිතපටිපත්ති</b> ලාභසක්කාරාදිනිරපෙක්ඛචිත්තස්ස සබ්බදුක්ඛනිය්යානිකධම්මදෙසනතො, විරුද්ධෙසුපි නිච්චං හිතජ්ඣාසයවසෙන ඤාණපරිපාකකාලාගමනතො ච। සා පනෙත්ථ ආසයතො පයොගතො ච දුවිධා පරහිතපටිපත්ති, තිවිධා <pb M=1.7/> ච අත්තහිතසම්පත්ති පකාසිතා හොති, කථං? “කරුණාසීතලහදය”න්ති එතෙන ආසයතො පරහිතපටිපත්ති, සම්මාගදනත්ථෙන සුගත-සද්දෙන පයොගතො පරහිතපටිපත්ති, “පඤ්ඤාපජ්ජොතවිහතමොහතමං ගතිවිමුත්ත”න්ති එතෙහි චතුසච්චපටිවෙධත්ථෙන ච සුගත-සද්දෙන තිවිධාපි අත්තහිතසම්පත්ති, අවසිට්ඨත්ථෙන තෙන “පඤ්ඤාපජ්ජොතවිහතමොහතම”න්ති එතෙන ච සබ්බාපි අත්තහිතසම්පත්ති පරහිතපටිපත්ති පකාසිතා හොතීති।
bod:අථ වා තීහි ආකාරෙහි භගවතො ථොමනා වෙදිතබ්බා – හෙතුතො ඵලතො උපකාරතො ච। තත්ථ <b>හෙතු</b> මහාකරුණා, සා පඨමපදෙන දස්සිතා। <b>ඵලං</b> චතුබ්බිධං ඤාණසම්පදා පහානසම්පදා ආනුභාවසම්පදා රූපකායසම්පදා චාති। තාසු ඤාණපහානසම්පදා දුතියපදෙන සච්චපටිවෙධත්ථෙන ච සුගත-සද්දෙන පකාසිතා හොන්ති, ආනුභාවසම්පදා පන තතියපදෙන, රූපකායසම්පදා යථාවුත්තකායගමනසොභනත්ථෙන සුගත-සද්දෙන ලක්ඛණානුබ්යඤ්ජනපාරිපූරියා විනා තදභාවතො <pb V=1.7/>। <b>උපකාරො</b> අනන්තරං අබාහිරං කරිත්වා තිවිධයානමුඛෙන විමුත්තිධම්මදෙසනා। සො සම්මාගදනත්ථෙන සුගත-සද්දෙන පකාසිතො හොතීති වෙදිතබ්බං।
bod:තත්ථ “කරුණාසීතලහදය”න්ති එතෙන සම්මාසම්බොධියා මූලං දස්සෙති। මහාකරුණාය සඤ්චොදිතමානසො හි භගවා සංසාරපඞ්කතො සත්තානං සමුද්ධරණත්ථං කතාභිනීහාරො අනුපුබ්බෙන පාරමියො පූරෙත්වා අනුත්තරං සම්මාසම්බොධිං අධිගතොති කරුණා සම්මාසම්බොධියා මූලං। “පඤ්ඤාපජ්ජොතවිහතමොහතම”න්ති එතෙන සම්මාසම්බොධිං දස්සෙති। අනාවරණඤාණපදට්ඨානඤ්හි මග්ගඤාණං, මග්ගඤාණපදට්ඨානඤ්ච අනාවරණඤාණං සම්මාසම්බොධීති වුච්චතීති। සම්මාගමනත්ථෙන සුගත-සද්දෙන සම්මාසම්බොධියා පටිපත්තිං දස්සෙති ලීනුද්ධච්චපතිට්ඨානායූහනකාමසුඛල්ලිකත්තකිලමථානුයොග-සස්සතුච්ඡෙදාභිනිවෙසාදි-අන්තද්වයරහිතාය කරුණාපඤ්ඤාපරිග්ගහිතාය මජ්ඣිමාය පටිපත්තියා පකාසනතො සුගත-සද්දස්ස। ඉතරෙහි සම්මාසම්බොධියා පධානාප්පධානභෙදං පයොජනං දස්සෙති। සංසාරමහොඝතො සත්තසන්තාරණඤ්හෙත්ථ පධානං පයොජනං, තදඤ්ඤමප්පධානං। තෙසු පධානෙන පරහිතපටිපත්තිං දස්සෙති, ඉතරෙන අත්තහිතසම්පත්තිං, තදුභයෙන අත්තහිතාය පටිපන්නාදීසු චතූසු පුග්ගලෙසු භගවතො <pb M=1.8/> චතුත්ථපුග්ගලභාවං දස්සෙති। තෙන ච අනුත්තරදක්ඛිණෙය්යභාවං, උත්තමවන්දනීයභාවං, අත්තනො ච වන්දනකිරියාය ඛෙත්තඞ්ගතභාවං දස්සෙති।
bod:එත්ථ ච කරුණාගහණෙන ලොකියෙසු මහග්ගතභාවප්පත්තාසාධාරණගුණදීපනතො භගවතො සබ්බලොකියගුණසම්පත්ති දස්සිතා හොති, පඤ්ඤාගහණෙන සබ්බඤ්ඤුතඤ්ඤාණපදට්ඨානමග්ගඤාණදීපනතො සබ්බලොකුත්තරගුණසම්පත්ති। තදුභයග්ගහණසිද්ධො හි අත්ථො “සනරාමරලොකගරු”න්තිආදිනා විපඤ්චීයතීති। කරුණාගහණෙන ච උපගමනං නිරුපක්කිලෙසං දස්සෙති, පඤ්ඤාගහණෙන අපගමනං। තථා කරුණාගහණෙන ලොකසමඤ්ඤානුරූපං භගවතො පවත්තිං දස්සෙති ලොකවොහාරවිසයත්තා කරුණාය, පඤ්ඤාගහණෙන සමඤ්ඤාය අනතිධාවනං। සභාවානවබොධෙන හි ධම්මානං සමඤ්ඤං අතිධාවිත්වා සත්තාදිපරාමසනං හොතීති। තථා කරුණාගහණෙන මහාකරුණාසමාපත්තිවිහාරං දස්සෙති, පඤ්ඤාගහණෙන තීසු කාලෙසු අප්පටිහතඤාණං චතුසච්චඤාණං චතුපටිසම්භිදාඤාණං චතුවෙසාරජ්ජඤාණං, කරුණාගහණෙන මහාකරුණාසමාපත්තිඤාණස්ස ගහිතත්තා සෙසාධාරණඤාණානි ඡ අභිඤ්ඤා අට්ඨසු පරිසාසු අකම්පනඤාණානි දස බලානි චුද්දස බුද්ධඤාණානි සොළස ඤාණචරියා අට්ඨාරස බුද්ධධම්මා චතුචත්තාලීස ඤාණවත්ථූනි සත්තසත්තති ඤාණවත්ථූනීති එවමාදීනං අනෙකෙසං පඤ්ඤාපභෙදානං වසෙන ඤාණචාරං දස්සෙති। තථා කරුණාගහණෙන චරණසම්පත්තිං, පඤ්ඤාගහණෙන විජ්ජාසම්පත්තිං। කරුණාගහණෙන <pb V=1.8/> අත්තාධිපතිතා, පඤ්ඤාගහණෙන ධම්මාධිපතිතා। කරුණාගහණෙන ලොකනාථභාවො, පඤ්ඤාගහණෙන අත්තනාථභාවො। තථා කරුණාගහණෙන පුබ්බකාරිභාවො, පඤ්ඤාගහණෙන කතඤ්ඤුතා। කරුණාගහණෙන අපරන්තපතා, පඤ්ඤාගහණෙන අනත්තන්තපතා। කරුණාගහණෙන වා බුද්ධකරධම්මසිද්ධි, පඤ්ඤාගහණෙන බුද්ධභාවසිද්ධි। තථා කරුණාගහණෙන පරෙසං තාරණං, පඤ්ඤාගහණෙන සයං තාරණං। තථා කරුණාගහණෙන සබ්බසත්තෙසු අනුග්ගහචිත්තතා, පඤ්ඤාගහණෙන සබ්බධම්මෙසු විරත්තචිත්තතා දස්සිතා හොති।
bod:සබ්බෙසඤ්ච බුද්ධගුණානං කරුණා ආදි තන්නිදානභාවතො, පඤ්ඤා පරියොසානං තතො උත්තරි කරණීයාභාවතො। ඉති ආදිපරියොසානදස්සනෙන සබ්බෙ බුද්ධගුණා දස්සිතා හොන්ති। තථා කරුණාගහණෙන සීලක්ඛන්ධපුබ්බඞ්ගමො <pb M=1.9/> සමාධික්ඛන්ධො දස්සිතො හොති। කරුණානිදානඤ්හි සීලං තතො පාණාතිපාතාදිවිරතිප්පවත්තිතො, සා ච ඣානත්තයසම්පයොගිනීති। පඤ්ඤාවචනෙන පඤ්ඤාක්ඛන්ධො। සීලඤ්ච සබ්බබුද්ධගුණානං ආදි, සමාධි මජ්ඣෙ, පඤ්ඤා පරියොසානන්ති එවම්පි ආදිමජ්ඣපරියොසානකල්යාණදස්සනෙන සබ්බෙ බුද්ධගුණා දස්සිතා හොන්ති නයතො දස්සිතත්තා। එසො එව හි නිරවසෙසතො බුද්ධගුණානං දස්සනුපායො, යදිදං නයග්ගහණං, අඤ්ඤථා කො නාම සමත්ථො භගවතො ගුණෙ අනුපදං නිරවසෙසතො දස්සෙතුං। තෙනෙවාහ –
gax:“බුද්ධොපි බුද්ධස්ස භණෙය්ය වණ්ණං,
gax:කප්පම්පි චෙ අඤ්ඤමභාසමානො।
gax:ඛීයෙථ කප්පො චිරදීඝමන්තරෙ,
gae:වණ්ණො න ඛීයෙථ තථාගතස්සා”ති॥ (දී॰ නි॰ අට්ඨ॰ 1.304; 3.141; ම॰ නි॰ අට්ඨ॰ 3.425; උදා॰ 53; බු॰ වං॰ අට්ඨ॰ 4.5; චරියා॰ අට්ඨ॰ නිදානකථා, පකිණ්ණකකථා; අප॰ 2.7.20) –
uni:තෙනෙව ච ආයස්මතා සාරිපුත්තත්ථෙරෙනපි බුද්දගුණපරිච්ඡෙදනං පති අනුයුත්තෙන “නො හෙතං, භන්තෙ”ති පටික්ඛිපිත්වා “අපි ච මෙ, භන්තෙ, ධම්මන්වයො විදිතො”ති (දී॰ නි॰ 2.146) වුත්තං।
bod:2:එවං සඞ්ඛෙපෙන සකලසබ්බඤ්ඤුගුණෙහි භගවන්තං අභිත්ථවිත්වා ඉදානි සද්ධම්මං ථොමෙතුං <b>“බුද්ධොපී”</b>තිආදිමාහ। තත්ථ <b>බුද්ධො</b>ති කත්තුනිද්දෙසො। <b>බුද්ධභාව</b>න්ති කම්මනිද්දෙසො। <b>භාවෙත්වා සච්ඡිකත්වා</b>ති <pb V=1.9/> ච පුබ්බකාලකිරියානිද්දෙසො। <b>ය</b>න්ති අනියමතො කම්මනිද්දෙසො। <b>උපගතො</b>ති අපරකාලකිරියානිද්දෙසො। <b>වන්දෙ</b>ති කිරියානිද්දෙසො। <b>ත</b>න්ති නියමනං। <b>ධම්ම</b>න්ති වන්දනකිරියාය කම්මනිද්දෙසො। <b>ගතමලං අනුත්තරන්ති</b> ච තබ්බිසෙසනං।
bod:තත්ථ බුද්ධසද්දස්ස තාව – “බුජ්ඣිතා සච්චානීති බුද්ධො, බොධෙතා පජායාති බුද්ධො”තිආදිනා නිද්දෙසනයෙන (මහානි॰ 192; චූළනි॰ පාරායනත්ථුතිගාථානිද්දෙස 97) අත්ථො වෙදිතබ්බො। අථ වා සවාසනාය අඤ්ඤාණනිද්දාය අච්චන්තවිගමතො, බුද්ධියා වා විකසිතභාවතො බුද්ධවාති <b>බුද්ධො</b> ජාගරණවිකසනත්ථවසෙන। අථ වා කස්සචිපි ඤෙය්යධම්මස්ස අනවබුද්ධස්ස අභාවෙන ඤෙය්යවිසෙසස්ස කම්මභාවෙන <pb M=1.10/> අග්ගහණතො කම්මවචනිච්ඡාය අභාවෙන අවගමනත්ථවසෙනෙව කත්තුනිද්දෙසො ලබ්භතීති බුද්ධවාති <b>බුද්ධො</b> යථා “දික්ඛිතො න දදාතී”ති। අත්ථතො පන පාරමිතාපරිභාවිතො සයම්භූඤාණෙන සහ වාසනාය විහතවිද්ධස්තනිරවසෙසකිලෙසො මහාකරුණා සබ්බඤ්ඤුතඤ්ඤාණාදිඅපරිමෙය්යගුණගණාධාරො ඛන්ධසන්තානො බුද්ධො। යථාහ – “බුද්ධොති යො සො භගවා සයම්භූ අනාචරියකො පුබ්බෙ අනනුස්සුතෙසු ධම්මෙසු සාමං සච්චානි අභිසම්බුජ්ඣි। තත්ථ ච සබ්බඤ්ඤුතං පත්තො බලෙසු ච වසීභාව”න්ති (මහානි॰ 192)। <b>අපි</b>-සද්දො සම්භාවනෙ। තෙන “එවං ගුණවිසෙසයුත්තො සොපි නාම භගවා”ති වක්ඛමානගුණෙ ධම්මෙ සම්භාවනං දීපෙති। <b>බුද්ධභාව</b>න්ති සම්මාසම්බොධිං। <b>භාවෙත්වා</b>ති උප්පාදෙත්වා වඩ්ඪෙත්වා ච। <b>සච්ඡිකත්වා</b>ති පච්චක්ඛං කත්වා। <b>උපගතො</b>ති පත්තො, අධිගතොති අත්ථො। එතස්ස “බුද්ධභාව”න්ති එතෙන සම්බන්ධො। <b>ගතමල</b>න්ති විගතමලං, නිද්දොසන්ති අත්ථො। <b>වන්දෙ</b>ති පණමාමි, ථොමෙමි වා। <b>අනුත්තර</b>න්ති උත්තරරහිතං, ලොකුත්තරන්ති අත්ථො। <b>ධම්ම</b>න්ති යථානුසිට්ඨං පටිපජ්ජමානෙ අපායතො සංසාරතො ච අපතමානෙ ධාරෙතීති <b>ධම්මො</b>।
bod:අයඤ්හෙත්ථ සඞ්ඛෙපත්ථො – එවං විවිධගුණගණසමන්නාගතො බුද්ධොපි භගවා යං අරියමග්ගසඞ්ඛාතං ධම්මං භාවෙත්වා ඵලනිබ්බානසඞ්ඛාතං පන ධම්මං සච්ඡිකත්වා අනුත්තරං සම්මාසම්බොධිං අධිගතො, තමෙතං බුද්ධානම්පි බුද්ධභාවහෙතුභූතං සබ්බදොසමලරහිතං අත්තනො උත්තරිතරාභාවෙන අනුත්තරං පටිවෙධසද්ධම්මං නමාමීති। පරියත්තිසද්ධම්මස්සපි තප්පකාසනත්තා ඉධ සඞ්ගහො දට්ඨබ්බො। අථ වා “අභිධම්මනයසමුද්දං අධිගච්ඡි, තීණි පිටකානි සම්මසී”ති ච අට්ඨකථායං වුත්තත්තා පරියත්තිධම්මස්සපි සච්ඡිකිරියසම්මසනපරියායො ලබ්භතීති සොපි ඉධ වුත්තො එවාති දට්ඨබ්බං।
bod:තථා “යං ධම්මං භාවෙත්වා සච්ඡිකත්වා”ති ච වුත්තත්තා බුද්ධකරධම්මභූතාහි පාරමිතාහි සහ <pb V=1.10/> පුබ්බභාගෙ අධිසීලසික්ඛාදයොපි ඉධ ධම්ම-සද්දෙන සඞ්ගහිතාති වෙදිතබ්බං। තාපි හි මලපටිපක්ඛතාය ගතමලා අනඤ්ඤසාධාරණතාය අනුත්තරා චාති। තථා හි සත්තානං සකලවට්ටදුක්ඛනිස්සරණත්ථාය කතමහාභිනීහාරො මහාකරුණාධිවාසපෙසලජ්ඣාසයො පඤ්ඤාවිසෙසපරිධොතනිම්මලානං දානදමසඤ්ඤමාදීනං උත්තමධම්මානං <pb M=1.11/> සතසහස්සාධිකානි කප්පානං චත්තාරි අසඞ්ඛ්යෙය්යානි සක්කච්චං නිරන්තරං නිරවසෙසානං භාවනාපච්චක්ඛකරණෙහි කම්මාදීසු අධිගතවසිභාවො අච්ඡරියාචින්තෙය්යමහානුභාවො අධිසීලාධිචිත්තානං පරමුක්කංසපාරමිප්පත්තො භගවා පච්චයාකාරෙ චතුවීසතිකොටිසතසහස්සමුඛෙන මහාවජිරඤාණං පෙසෙත්වා අනුත්තරං සම්මාසම්බොධිං අභිසම්බුද්ධොති।
bod:එත්ථ ච “භාවෙත්වා”ති එතෙන විජ්ජාසම්පදාය ධම්මං ථොමෙති, “සච්ඡිකත්වා”ති එතෙන විමුත්තිසම්පදාය। තථා පඨමෙන ඣානසම්පදාය, දුතියෙන විමොක්ඛසම්පදාය। පඨමෙන වා සමාධිසම්පදාය, දුතියෙන සමාපත්තිසම්පදාය। අථ වා පඨමෙන ඛයෙඤාණභාවෙන, දුතියෙන අනුප්පාදෙඤාණභාවෙන। පුරිමෙන වා විජ්ජූපමතාය, දුතියෙන වජිරුපමතාය। පුරිමෙන වා විරාගසම්පත්තියා, දුතියෙන නිරොධසම්පත්තියා। තථා පඨමෙන නිය්යානභාවෙන, දුතියෙන නිස්සරණභාවෙන। පඨමෙන වා හෙතුභාවෙන, දුතියෙන අසඞ්ඛතභාවෙන। පඨමෙන වා දස්සනභාවෙන, දුතියෙන විවෙකභාවෙන। පඨමෙන වා අධිපතිභාවෙන, දුතියෙන අමතභාවෙන ධම්මං ථොමෙති। අථ වා “යං ධම්මං භාවෙත්වා බුද්ධභාවං උපගතො”ති එතෙන ස්වාක්ඛාතතාය ධම්මං ථොමෙති, “සච්ඡිකත්වා”ති එතෙන සන්දිට්ඨිකතාය। තථා පුරිමෙන අකාලිකතාය, පච්ඡිමෙන එහිපස්සිකතාය। පුරිමෙන වා ඔපනෙය්යිකතාය, පච්ඡිමෙන පච්චත්තං වෙදිතබ්බතාය ධම්මං ථොමෙති। “ගතමල”න්ති ඉමිනා සංකිලෙසාභාවදීපනෙන ධම්මස්ස පරිසුද්ධතං දස්සෙති। “අනුත්තර”න්ති එතෙන අඤ්ඤස්ස විසිට්ඨස්ස අභාවදීපනෙන විපුලපරිපුණ්ණතං। පඨමෙන වා පහානසම්පදං ධම්මස්ස දස්සෙති, දුතියෙන සභාවසම්පදං। භාවෙතබ්බතාය වා ධම්මස්ස ගතමලභාවො යොජෙතබ්බො। භාවනාබලෙන හි සො දොසානං සමුග්ඝාතකො හොතීති। සච්ඡිකාතබ්බභාවෙන අනුත්තරභාවො යොජෙතබ්බො। සච්ඡිකිරියානිබ්බත්තිතො හි තතුත්තරිකරණීයාභාවතො අනඤ්ඤසාධාරණතාය අනුත්තරොති। තථා “භාවෙත්වා”ති එතෙන සහ පුබ්බභාගසීලාදීහි සෙක්ඛා සීලසමාධිපඤ්ඤාක්ඛන්ධා දස්සිතා හොන්ති। “සච්ඡිකත්වා”ති එතෙන සහ අසඞ්ඛතාය ධාතුයා අසෙක්ඛා සීලසමාධිපඤ්ඤාක්ඛන්ධා දස්සිතා හොන්තීති।
bod:3:එවං සඞ්ඛෙපෙනෙව සබ්බධම්මගුණෙහි සද්ධම්මං අභිත්ථවිත්වා ඉදානි අරියසඞ්ඝං ථොමෙතුං <b>“සුගතස්සා”</b>තිආදිමාහ। තත්ථ <b>සුගතස්සා</b>ති සම්බන්ධනිද්දෙසො <pb M=1.12/>। තස්ස “පුත්තාන”න්ති එතෙන සම්බන්ධො <pb V=1.11/>। <b>ඔරසාන</b>න්ති පුත්තවිසෙසනං। <b>මාරසෙනමථනාන</b>න්ති ඔරසපුත්තභාවෙ කාරණනිද්දෙසො। තෙන කිලෙසපහානමෙව භගවතො ඔරසපුත්තභාවෙ කාරණං අනුජානාතීති දස්සෙති। <b>අට්ඨන්න</b>න්ති ගණනපරිච්ඡෙදනිද්දෙසො। තෙන ච සතිපි තෙසං සත්තවිසෙසභාවෙන අනෙකසහස්සසඞ්ඛාභාවෙ ඉමං ගණනපරිච්ඡෙදං නාතිවත්තන්තීති දස්සෙති මග්ගට්ඨඵලට්ඨභාවානතිවත්තනතො। <b>සමූහ</b>න්ති සමුදායනිද්දෙසො। <b>අරියසඞ්ඝ</b>න්ති ගුණවිසිට්ඨසඞ්ඝාතභාවනිද්දෙසො। තෙන අසතිපි අරියපුග්ගලානං කායසාමග්ගියං අරියසඞ්ඝභාවං දස්සෙති දිට්ඨිසීලසාමඤ්ඤෙන සංහතභාවතො।
bod:තත්ථ උරසි භවා ජාතා සංබද්ධා ච ඔරසා। යථා හි සත්තානං ඔරසපුත්තා අත්තජාතතාය පිතු සන්තකස්ස දායජ්ජස්ස විසෙසෙන භාගිනො හොන්ති, එවමෙතෙපි අරියපුග්ගලා සම්මාසම්බුද්ධස්ස ධම්මස්සවනන්තෙ අරියාය ජාතියා ජාතතාය භගවතො සන්තකස්ස විමුත්තිසුඛස්ස අරියධම්මරතනස්ස ච එකන්තභාගිනොති ඔරසා විය <b>ඔරසා</b>। අථ වා භගවතො ධම්මදෙසනානුභාවෙනෙව අරියභූමිං ඔක්කමමානා ඔක්කන්තා ච අරියසාවකා භගවතො උරෙන වායාමජනිතාභිජාතිතාය නිප්පරියායෙන ඔරසා පුත්තාති වත්තබ්බතං අරහන්ති। සාවකෙහි පවත්තියමානාපි හි ධම්මදෙසනා “භගවතො ධම්මදෙසනා”ඉච්චෙව වුච්චති තම්මූලිකත්තා ලක්ඛණාදිවිසෙසාභාවතො ච।
bod:යදිපි අරියසාවකානං අරියමග්ගාධිගමසමයෙ භගවතො විය තදන්තරායකරණත්ථං දෙවපුත්තමාරො, මාරවාහිනී වා න එකන්තෙන අපසාදෙති, තෙහි පන අපසාදෙතබ්බතාය කාරණෙ විමථිතෙ තෙපි විමථිතා එව නාම හොන්තීති ආහ <b>“මාරසෙනමථනාන”</b>න්ති। ඉමස්මිං පනත්ථෙ “මාරමාරසෙනමථනාන”න්ති වත්තබ්බෙ <b>මාරසෙනමථනාන</b>න්ති එකදෙසසරූපෙකසෙසො කතොති දට්ඨබ්බං। අථ වා ඛන්ධාභිසඞ්ඛාරමාරානං විය දෙවපුත්තමාරස්සපි ගුණමාරණෙ සහායභාවූපගමනතො කිලෙසබලකායො “සෙනා”ති වුච්චති। යථාහ “කාමා තෙ පඨමා සෙනා”තිආදි (සු॰ නි॰ 438)। සා ච තෙහි දියඩ්ඪසහස්සභෙදා, අනන්තභෙදා වා කිලෙසවාහිනී සතිධම්මවිචයවීරියසමථාදිගුණපහරණෙහි ඔධිසො විමථිතා <pb M=1.13/> විහතා විද්ධස්තා චාති <b>මාරසෙනමථනා,</b> අරියසාවකා। එතෙන තෙසං භගවතො අනුජාතපුත්තතං දස්සෙති।
bod:ආරකත්තා කිලෙසෙහි, අනයෙ න ඉරියනතො, අයෙ ච ඉරියනතො <b>අරියා</b> නිරුත්තිනයෙන। අථ වා සදෙවකෙන ලොකෙන සරණන්ති අරණීයතො උපගන්තබ්බතො, උපගතානඤ්ච තදත්ථසිද්ධිතො <b>අරියා</b>। අරියානං සඞ්ඝොති <b>අරියසඞ්ඝො</b>। අරියො ච සො සඞ්ඝො චාති වා <b>අරියසඞ්ඝො</b>। භගවතො <pb V=1.12/> අපරභාගෙ බුද්ධධම්මරතනානම්පි සමධිගමො සඞ්ඝරතනාධීනොති අස්ස අරියසඞ්ඝස්ස බහූපකාරතං දස්සෙතුං ඉධෙව <b>“සිරසා වන්දෙ”</b>ති වුත්තන්ති දට්ඨබ්බං।
bod:එත්ථ ච “සුගතස්ස ඔරසානං පුත්තාන”න්ති එතෙන අරියසඞ්ඝස්ස පභවසම්පදං දස්සෙති, “මාරසෙනමථනාන”න්ති එතෙන පහානසම්පදං සකලසංකිලෙසපහානදීපනතො, “අට්ඨන්නම්පි සමූහ”න්ති එතෙන ඤාණසම්පදං මග්ගට්ඨඵලට්ඨභාවදීපනතො। “අරියසඞ්ඝ”න්ති එතෙන පභවසම්පදං දස්සෙති සබ්බසඞ්ඝානං අග්ගභාවදීපනතො। අථ වා <b>සුගතස්ස ඔරසානං පුත්තාන</b>න්ති අරියසඞ්ඝස්ස විසුද්ධනිස්සයභාවදීපනං। <b>මාරසෙනමථනාන</b>න්ති සම්මාඋජුඤායසාමීචිප්පටිපන්නභාවදීපනං। <b>අට්ඨන්නම්පි සමූහ</b>න්ති ආහුනෙය්යාදිභාවදීපනං। <b>අරියසඞ්ඝ</b>න්ති අනුත්තරපුඤ්ඤඛෙත්තභාවදීපනං। තථා “සුගතස්ස ඔරසානං පුත්තාන”න්ති එතෙන අරියසඞ්ඝස්ස ලොකුත්තරසරණගමනසභාවං දීපෙති। ලොකුත්තරසරණගමනෙන හි තෙ භගවතො ඔරසපුත්තා ජාතා। “මාරසෙනමථනාන”න්ති එතෙන අභිනීහාරසම්පදාය සිද්ධං පුබ්බභාගෙ සම්මාපටිපත්තිං දස්සෙති। කතාභිනීහාරා හි සම්මාපටිපන්නා මාරං මාරපරිසං වා අභිවිජිනන්ති। “අට්ඨන්නම්පි සමූහ”න්ති එතෙන පටිවිද්ධස්තවිපක්ඛෙ සෙක්ඛාසෙක්ඛධම්මෙ දස්සෙති පුග්ගලාධිට්ඨානෙන මග්ගඵලධම්මානං පකාසිතත්තා। “අරියසඞ්ඝ”න්ති අග්ගදක්ඛිණෙය්යභාවං දස්සෙති। සරණගමනඤ්ච සාවකානං සබ්බගුණානං ආදි, සපුබ්බභාගපටිපදා සෙක්ඛා සීලක්ඛන්ධාදයො මජ්ඣෙ, අසෙක්ඛා සීලක්ඛන්ධාදයො පරියොසානන්ති ආදිමජ්ඣපරියොසානකල්යාණා සඞ්ඛෙපතො සබ්බෙ අරියසඞ්ඝගුණා පකාසිතා හොන්ති।
bod:4:එවං ගාථාත්තයෙන සඞ්ඛෙපතො සකලගුණසංකිත්තනමුඛෙන රතනත්තයස්ස පණාමං කත්වා ඉදානි තං නිපච්චකාරං යථාධිප්පෙතෙ පයොජනෙ පරිණාමෙන්තො <pb M=1.14/> <b>“ඉති මෙ”</b>තිආදිමාහ। තත්ථ රතිජනනට්ඨෙන <b>රතනං,</b> බුද්ධධම්මසඞ්ඝා। තෙසඤ්හි “ඉතිපි සො භගවා”තිආදිනා යථාභූතගුණෙ ආවජ්ජෙන්තස්ස අමතාධිගමහෙතුභූතං අනප්පකං පීතිපාමොජ්ජං උප්පජ්ජති। යථාහ –
ind:“යස්මිං, මහානාම, සමයෙ අරියසාවකො තථාගතං අනුස්සරති, නෙවස්ස තස්මිං සමයෙ රාගපරියුට්ඨිතං චිත්තං හොති, න දොසපරියුට්ඨිතං චිත්තං හොති, න මොහපරියුට්ඨිතං චිත්තං හොති, උජුගතමෙවස්ස තස්මිං සමයෙ චිත්තං හොති තථාගතං ආරබ්භ। උජුගතචිත්තො ඛො පන, මහානාම, අරියසාවකො ලභති අත්ථවෙදං, ලභති ධම්මවෙදං, ලභති ධම්මූපසංහිතං පාමොජ්ජං, පමුදිතස්ස පීති ජායතී”තිආදි (අ॰ නි॰ 6.10; 11.11)।
bod:චිත්තීකතාදිභාවො <pb V=1.13/> වා රතනට්ඨො। වුත්තඤ්හෙතං –
gax:“චිත්තීකතං මහග්ඝඤ්ච, අතුලං දුල්ලභදස්සනං।
gae:අනොමසත්තපරිභොගං, රතනං තෙන වුච්චතී”ති॥ (දී॰ නි॰ අට්ඨ॰ 2.33; ඛු॰ පා॰ අට්ඨ॰ 6.3; සු॰ නි॰ අට්ඨ॰ 226; මහානි॰ අට්ඨ॰ 50) –
uni:චිත්තීකතභාවාදයො ච අනඤ්ඤසාධාරණා බුද්ධාදීසු එව ලබ්භන්තීති।
bod:වන්දනාව <b>වන්දනාමයං</b> යථා “දානමයං සීලමය”න්ති। වන්දනා චෙත්ථ කායවාචාචිත්තෙහි තිණ්ණං රතනානං ගුණනින්නතා, ථොමනා වා। පුජ්ජභවඵලනිබ්බත්තනතො <b>පුඤ්ඤං,</b> අත්තනො සන්තානං පුනාතීති වා। <b>සුවිහතන්තරායො</b>ති। සුට්ඨු විහතන්තරායො। එතෙන අත්තනො පසාදසම්පත්තියා, රතනත්තයස්ස ච ඛෙත්තභාවසම්පත්තියා තං පුඤ්ඤං අත්ථප්පකාසනස්ස උපඝාතකඋපද්දවානං විහනනෙ සමත්ථන්ති දස්සෙති। <b>හුත්වා</b>ති පුබ්බකාලකිරියා। තස්ස “අත්ථං පකාසයිස්සාමී”ති එතෙන සම්බන්ධො। <b>තස්සා</b>ති යං රතනත්තයවන්දනාමයං පුඤ්ඤං, තස්ස। <b>ආනුභාවෙනා</b>ති බලෙන।
bod:5:එවං රතනත්තයස්ස නිපච්චකාරෙ පයොජනං දස්සෙත්වා ඉදානි යස්සා ධම්මදෙසනාය අත්ථං සංවණ්ණෙතුකාමො, තස්සා තාව ගුණාභිත්ථවනවසෙන උපඤ්ඤාපනත්ථං <b>“සංයුත්තවග්ගපටිමණ්ඩිතස්සා”</b>තිආදි වුත්තං, දෙවතාසංයුත්තාදිසංයුත්තෙහි චෙව නළවග්ගාදිවග්ගෙහි ච විභූසිතස්සාති අත්ථො। තත්ථ <pb M=1.15/> “සංයුත්ත”න්ති “සංයොගො”ති ච අත්ථතො එකං। කෙසං සංයුත්තං? සුත්තවග්ගානං। යථා හි බ්යඤ්ජනසමුදායො පදං, එවං අත්ථෙසු ච කතාවධිකො පදසමුදායො වාක්යං, වාක්යසමුදායො සුත්තං, සුත්තසමුදායෙ වග්ගොති සමඤ්ඤා, තථා සුත්තවග්ගසමුදායෙ සංයුත්තසමඤ්ඤා। සංයුජ්ජන්තීති එත්ථ සුත්තවග්ගාති <b>සංයුත්තං</b>। යදිපි අවයවවිනිමුත්තො සමුදායො නාම පරමත්ථතො නත්ථි, අවයවෙ එව තංතංසන්නිවෙසවිසිට්ඨෙ උපාදාය පදාදිසමඤ්ඤා විය සුත්තවග්ගසමඤ්ඤා සංයුත්තසමඤ්ඤා ආගමසමඤ්ඤා ච, තථාපි පරමත්ථතො අවිජ්ජමානොපි සමුදායො බුද්ධිපරිකප්පිතරූපෙන විජ්ජමානො විය ගය්හමානො අවයවානං අධිට්ඨානභාවෙන වොහරීයති යථා “රුක්ඛෙ සාඛා”ති, තස්මා වුත්තං <b>“සංයුත්තවග්ගපටිමණ්ඩිතස්සා”</b>ති।
bod:නනු සංයුත්තවග්ගො එව ආගමො, තස්ස පන කෙහි මණ්ඩනන්ති? න චොදෙතබ්බමෙතං। භවති හි අභින්නෙපි වත්ථුස්මිං යථාධිප්පෙතවිසෙසාවබොධනතො භෙදකසමුදාචාරො යථා “සිලාපුත්තකස්ස <pb V=1.14/> සරීර”න්ති। ආගමිස්සන්ති එත්ථ, එතෙන, එතස්මා වා අත්තත්ථපරත්ථාදයොති <b>ආගමො,</b> ආදිකල්යාණාදිගුණසම්පත්තියා උත්තමට්ඨෙන තංතංඅභිපත්ථිතසමිද්ධිහෙතුතාය පණ්ඩිතෙහි වරිතබ්බතො <b>වරො,</b> ආගමො ච සො වරො චාති <b>ආගමවරො</b>। ආගමසම්මතෙහි වා වරොති <b>ආගමවරො,</b> සංයුත්තො ච සො ආගමවරො චාති <b>සංයුත්තාගමවරො,</b> තස්ස। බුද්ධානං අනුබුද්ධා <b>බුද්ධානුබුද්ධා,</b> බුද්ධානං සච්චපටිවෙධං අනුගම්ම පටිවිද්ධසච්චා අග්ගසාවකාදයො අරියා। තෙහි අත්ථසංවණ්ණනාගුණසංවණ්ණනානං වසෙන <b>සංවණ්ණිතස්ස</b>।
bod:අථ වා බුද්ධා ච අනුබුද්ධා ච <b>බුද්ධානුබුද්ධා</b>ති යොජෙතබ්බං। සම්මාසම්බුද්ධෙනෙව හි විනයසුත්තඅභිධම්මානං පකිණ්ණකදෙසනාදිවසෙන යො පඨමං අත්ථො විභත්තො, සො එව පච්ඡා තෙසං අත්ථවණ්ණනාවසෙන සඞ්ගීතිකාරෙහි සඞ්ගහං ආරොපිතොති। එත්ථ ච සංයුත්තානං වග්ගා සමූහාති <b>සංයුත්තවග්ගා,</b> සගාථාවග්ගාදයො। තප්පරියාපන්නතාය සංයුත්තෙසු වග්ගා <b>සංයුත්තවග්ගා,</b> නළවග්ගාදයො। සංයුත්තාව වග්ගා <b>සංයුත්තවග්ගා</b>। තිවිධෙපි තෙ එකසෙසනයෙන ගහෙත්වා වුත්තං <b>“සංයුත්තවග්ගපටිමණ්ඩිතස්සා”</b>ති।
bod:තත්ථ සගාථාවග්ගෙ තාව එකාදස සංයුත්තානි අට්ඨතිංස වග්ගා। නිදානවග්ගෙ නව සංයුත්තානි එකූනචත්තාලීස වග්ගා। ඛන්ධවග්ගෙ එකාදස සංයුත්තානි <pb M=1.16/> එකූනසට්ඨි වග්ගා। සළායතනවග්ගෙ නව සංයුත්තානි අට්ඨතිංස වග්ගා। මහාවග්ගෙ ද්වාදස සංයුත්තානි අට්ඨචත්තාලීස වග්ගා। ඉදමෙත්ථ සංයුත්තන්තරවග්ගානං පරිමාණං।
bod:<b>ඤාණප්පභෙදජනනස්සා</b>ති පටිච්චසමුප්පාදඛන්ධායතනාදිකථාබහුලතාය ගම්භීරඤාණචරියාවිභාවනතො පඤ්ඤාවිභාගසමුප්පාදකස්ස। ඉධ පන “පඤ්ඤාප්පභෙදජනනස්සා”ති ස්වායමාගමො ථොමිතො, සංවණ්ණනාසු චායං ආචරියස්ස පකති, යදිදං තංතංසංවණ්ණනානං ආදිතො තස්ස තස්ස සංවණ්ණෙතබ්බස්ස ධම්මස්ස විසෙසගුණකිත්තනෙන ථොමනා। තථා හි සුමඞ්ගලවිලාසිනීපපඤ්චසූදනීමනොරථපූරණීඅට්ඨසාලිනීආදීසු ච යථාක්කමං “සද්ධාවහගුණස්ස, පරවාදමථනස්ස, ධම්මකථිකපුඞ්ගවානං විචිත්තපටිභානජනනස්ස, තස්ස ගම්භීරඤාණෙහි ඔගාළ්හස්ස අභිණ්හසො නානානයවිචිත්තස්ස අභිධම්මස්සා”තිආදිනා ථොමනා කතා।
bod:6:අත්ථො කථීයති එතායාති <b>අත්ථකථා,</b> අත්ථකථාව <b>අට්ඨකථා</b> ත්ථ-කාරස්ස ට්ඨ-කාරං කත්වා යථා “දුක්ඛස්ස පීළනට්ඨො”ති। <b>ආදිතො</b>ති ආදිම්හි පඨමසඞ්ගීතියං। ඡළභිඤ්ඤතාය පරමෙන චිත්තවසිභාවෙන සමන්නාගතත්තා ඣානාදීසු පඤ්චවිධවසිතාසම්භාවතො ච <b>වසිනො,</b> ථෙරා මහාකස්සපාදයො <pb V=1.15/>। තෙසං සතෙහි පඤ්චහි। <b>යා</b>ති යා අට්ඨකථා। <b>සඞ්ගීතා</b>ති අත්ථං කථෙතුං යුත්තට්ඨානෙ “අයං එතස්ස අත්ථො, අයං එතස්ස අත්ථො”ති සඞ්ගහෙත්වා වුත්තා। <b>අනුසඞ්ගීතා ච</b> යසත්ථෙරාදීහි <b>පච්ඡාපි</b> දුතියතතියසඞ්ගීතීසු। ඉමිනා අත්තනො සංවණ්ණනාය ආගමනවිසුද්ධිං දස්සෙති।
bod:7:සීහස්ස ලානතො ගහණතො <b>සීහළො,</b> සීහකුමාරො, තබ්බංසජාතතාය තම්බපණ්ණිදීපෙ ඛත්තියා, තෙසං නිවාසතාය තම්බපණ්ණිදීපස්ස ච සීහළභාවො වෙදිතබ්බො। <b>ආභතා</b>ති ජම්බුදීපතො ආනීතා। <b>අථා</b>ති පච්ඡා। අපරභාගෙ හි නිකායන්තරලද්ධීහි අසඞ්කරත්ථං සීහළභාසාය අට්ඨකථා ඨපිතාති। තෙන මූලට්ඨකථා සබ්බසාධාරණා න හොතීති ඉදං අත්ථප්පකාසනං එකන්තෙන කරණීයන්ති දස්සෙති। තෙනෙවාහ <b>“දීපවාසීනමත්ථායා”</b>ති। එත්ථ <b>දීපවාසීන</b>න්ති ජම්බුදීපවාසීනං, සීහළදීපවාසීනං වා අත්ථාය සීහළභාසාය ඨපිතාති යොජනා।
bod:8:<b>අපනෙත්වා</b>ති <pb M=1.17/> කඤ්චුකසදිසං සීහළභාසං අපනෙත්වා। <b>තතො</b>ති අට්ඨකථාතො। <b>අහ</b>න්ති අත්තානං නිද්දිසති। <b>මනොරමං භාස</b>න්ති මාගධභාසං। සා හි සභාවනිරුත්තිභූතා පණ්ඩිතමනං රමයති। තෙනෙවාහ <b>“තන්තිනයානුච්ඡවික”</b>න්ති, පාළිගතියා අනුලොමිකං පාළිඡායානුවිධායිනින්ති අත්ථො। <b>විගතදොස</b>න්ති අසභාවනිරුත්තිභාසන්තරරහිතං।
bod:9:<b>සමයං අවිලොමෙන්තො</b>ති සිද්ධන්තං අවිරොධෙන්තො। එතෙන අත්ථදොසාභාවමාහ। අවිරුද්ධත්තා එව හි ථෙරවාදාපි ඉධ පකාසීයිස්සන්ති। <b>ථෙරවංසදීපාන</b>න්ති ථිරෙහි සීලක්ඛන්ධාදීහි සමන්නාගතත්තා <b>ථෙරා,</b> මහාකස්සපාදයො। තෙහි ආගතා ආචරියපරම්පරා <b>ථෙරවංසො,</b> තප්පරියාපන්නා හුත්වා ආගමාධිගමසම්පන්නත්තා පඤ්ඤාපජ්ජොතෙන තස්ස සමුජ්ජලනතො <b>ථෙරවංසදීපා,</b> මහාවිහාරවාසිනො, තෙසං। විවිධෙහි ආකාරෙහි නිච්ඡීයතීති <b>විනිච්ඡයො,</b> ගණ්ඨිට්ඨානෙසු ඛිලමද්දනාකාරෙන පවත්තා විමතිච්ඡෙදනී කථා। සුට්ඨුනිපුණො සණ්හො විනිච්ඡයො එතෙසන්ති <b>සුනිපුණවිනිච්ඡයා</b>। අථ වා විනිච්ඡිනොතීති <b>විනිච්ඡයො</b> වුත්තප්පකාරවිසයං ඤාණං। සුට්ඨු නිපුණො ඡෙකො විනිච්ඡයො එතෙසන්ති යොජෙතබ්බං। එතෙන මහාකස්සපාදිථෙරපරම්පරාගතො, තතො එව ච අවිපරීතො සණ්හො සුඛුමො මහාවිහාරවාසීනං විනිච්ඡයො, තස්ස පමාණභූතතං දස්සෙති।
bod:10:<b>සුජනස්ස චා</b>ති <b>ච</b>-සද්දො සම්පිණ්ඩනත්ථො। තෙන “න කෙවලං ජම්බුදීපවාසීනමෙව අත්ථාය <pb V=1.16/>, අථ ඛො සාධුජනතොසනත්ථඤ්චා”ති දස්සෙති। තෙන ච “තම්බපණ්ණිදීපවාසීනම්පි අත්ථායා”ති අයමත්ථො සිද්ධො හොති උග්ගහණාදිසුකරතාය තෙසම්පි බහුකාරත්තා। <b>චිරට්ඨිතත්ථ</b>න්ති චිරට්ඨිතිඅත්ථං, චිරකාලප්පවත්තනායාති අත්ථො। ඉදඤ්හි අත්ථප්පකාසනං අවිපරීතපදබ්යඤ්ජනසුනික්ඛෙපස්ස අත්ථසුනයස්ස ච උපායභාවතො සද්ධම්මස්ස චිරට්ඨිතියා පවත්තති। වුත්තඤ්හෙතං භගවතා “ද්වෙමෙ, භික්ඛවෙ, ධම්මා සද්ධම්මස්ස ඨිතියා අසම්මොසාය අනන්තරධානාය සංවත්තන්ති। කතමෙ ද්වෙ? සුනික්ඛිත්තඤ්ච පදබ්යඤ්ජනං අත්ථො ච සුනීතො”ති (අ॰ නි॰ 2.20)।
bod:11-12:යං අත්ථවණ්ණනං කත්තුකාමො, තස්සා මහත්තං පරිහරිතුං <b>“සාවත්ථිපභූතීන”</b>න්තිආදි වුත්තං। තෙනෙවාහ – <b>“න ඉධ භිය්යො විත්ථාරකථං <pb M=1.18/> කරිස්සාමි, න තං ඉධ විචාරයිස්සාමී”</b>ති ච। <b>සඞ්ගීතීනං ද්වින්න</b>න්ති දීඝමජ්ඣිමනිකායානං।
bod:13:“න ඉධ භිය්යො විත්ථාරකථං කරිස්සාමී”ති සාමඤ්ඤතො වුත්තස්ස අත්ථස්ස අවස්සයං දස්සෙතුං <b>“සුත්තානං පනා”</b>තිආදි වුත්තං।
bod:14:යං අට්ඨකථං කත්තුකාමො, තදෙකදෙසභාවෙන විසුද්ධිමග්ගො ගහෙතබ්බොති කථිකානං උපදෙසං කරොන්තො තත්ත විචාරිතධම්මෙ උද්දෙසවසෙන දස්සෙති <b>“සීලකථා”</b>තිආදිනා। තත්ථ <b>සීලකථා</b>ති චාරිත්තවාරිත්තාදිවසෙන සීලස්ස විත්ථාරකථා। <b>ධුතධම්මා</b>ති පිණ්ඩපාතිකඞ්ගාදයො තෙරස කිලෙසධුනනකධම්මා। <b>කම්මට්ඨානානි සබ්බානී</b>ති පාළියං ආගතානි අට්ඨත්තිංස, අට්ඨකථායං ද්වෙති නිරවසෙසානි යොගකම්මස්ස භාවනාය පවත්තිට්ඨානානි। <b>චරියාවිධානසහිතො</b>ති රාගචරියාදීනං සභාගාදිවිධානෙන සහිතො। <b>ඣානානි</b> චත්තාරි රූපාවචරජ්ඣානානි, <b>සමාපත්තියො</b> චතස්සො අරූපසමාපත්තියො। අට්ඨපි වා පටිලද්ධමත්තානි <b>ඣානානි,</b> සමාපජ්ජනවසිභාවප්පත්තියා <b>සමාපත්තියො। ඣානානි</b> වා රූපාරූපාවචරජ්ඣානානි, <b>සමාපත්තියො</b> ඵලසමාපත්තිනිරොධසමාපත්තියො।
bod:15:ලොකියලොකුත්තරභෙදා ඡ අභිඤ්ඤායො <b>සබ්බා අභිඤ්ඤායො</b>। ඤාණවිභඞ්ගාදීසු ආගතනයෙන එකවිධාදිනා පඤ්ඤාය සඞ්කලෙත්වා සම්පිණ්ඩෙත්වා නිච්ඡයො <b>පඤ්ඤාසඞ්කලනනිච්ඡයො</b>।
bod:16:පච්චයධම්මානං හෙතුආදීනං පච්චයුප්පන්නධම්මානං හෙතුපච්චයාදිභාවො <b>පච්චයාකාරො,</b> තස්ස දෙසනා <b>පච්චයාකාරදෙසනා,</b> පටිච්චසමුප්පාදකථාති අත්ථො। සා පන නිකායන්තරලද්ධිසඞ්කරරහිතතාය සුට්ඨුපරිසුද්ධා, ඝනවිනිබ්භොගස්ස ච සුදුක්කරතාය නිපුණා සණ්හසුඛුමා, එකත්තනයාදිසහිතා <pb V=1.17/> ච තත්ථ විචාරිතාති ආහ <b>“සුපරිසුද්ධනිපුණනයා”</b>ති। පටිසම්භිදාදීසු ආගතනයං අවිසජ්ජෙත්වාව විචාරිතත්තා <b>අවිමුත්තතන්තිමග්ගා</b>।
bod:17:<b>ඉති පන සබ්බ</b>න්ති <b>ඉති</b>-සද්දො පරිසමාපනෙ, <b>පන</b>-සද්දො වචනාලඞ්කාරෙ, එතං සබ්බන්ති අත්ථො। <b>ඉධා</b>ති ඉමිස්සා අට්ඨකථාය। <b>න තං විචාරයිස්සාමි</b> පුනරුත්තිභාවතොති අධිප්පායො।
bod:18:ඉදානි <pb M=1.19/> තස්සෙව අවිචාරණස්ස එකන්තකාරණං නිද්ධාරෙන්තො <b>“මජ්ඣෙ විසුද්ධිමග්ගො”</b>තිආදිමාහ। තත්ථ “මජ්ඣෙ ඨත්වා”ති එතෙන මජ්ඣට්ඨභාවදීපනෙන විසෙසතො චතුන්නං ආගමානං සාධාරණට්ඨකථා විසුද්ධිමග්ගො, න සුමඞ්ගලවිලාසිනිආදයො විය අසාධාරණට්ඨකථාති දස්සෙති। “විසෙසතො”ති ච ඉදං විනයාභිධම්මානම්පි විසුද්ධිමග්ගො යථාරහං අත්ථවණ්ණනා හොති එවාති කත්වා වුත්තං।
bod:19:<b>ඉච්චෙවා</b>ති ඉති එව। <b>තම්පී</b>ති විසුද්ධිමග්ගම්පි। <b>එතායා</b>ති සාරත්ථප්පකාසිනියා।
bod:එත්ථ ච “සීහළදීපං ආභතා”තිආදිනා අට්ඨකථාකරණස්ස නිමිත්තං දස්සෙති, “දීපවාසීනමත්ථාය සුජනස්ස ච තුට්ඨත්ථං චිරට්ඨිතත්ථඤ්ච ධම්මස්සා”ති එතෙහි පයොජනං, “සංයුත්තාගමවරස්ස අත්ථං පකාසයිස්සාමී”ති එතෙන පිණ්ඩත්ථං, “අපනෙත්වාන තතොහං සීහළභාස”න්තිආදිනා “සාවත්ථිපභූතීන”න්තිආදිනා “සීලකථා”තිආදිනා ච කරණප්පකාරං। හෙට්ඨිමනිකායෙසු විසුද්ධිමග්ගෙ ච විචාරිතානං අත්ථානං අවිචාරණම්පි හි ඉධ කරණප්පකාරො එවාති।
cen:ගන්ථාරම්භකථාවණ්ණනා නිට්ඨිතා।
