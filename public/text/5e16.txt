cha:පඤ්චවග්ගො
sub:කම්මවග්ගවණ්ණනා
bod:483:කම්මවග්ගෙ <pb M=3.492/> <pb V=3.451/> උම්මත්තකස්ස භික්ඛුනො උම්මත්තකසම්මුති උම්මත්තකෙ යාචිත්වා ගතෙ අසම්මුඛාපි දාතුං වට්ටති, තත්ථ නිසින්නෙපි න කුප්පති නියමාභාවතො। අසම්මුඛා කතෙ පන දොසාභාවං දස්සෙතුං <b>“අසම්මුඛාකතං සුකතං හොතී”</b>ති වුත්තං। දූතෙන උපසම්පදා පන සම්මුඛා කාතුං න සක්කා කම්මවාචානානත්තසම්භවතො। පත්තනික්කුජ්ජනාදයො හත්ථපාසතො අපනීතමත්තෙපි කාතුං වට්ටන්ති। <b>සඞ්ඝසම්මුඛතා</b>තිආදීසු යාවතිකා භික්ඛූ කම්මප්පත්තා, තෙ ආගතා හොන්ති, ඡන්දාරහානං ඡන්දො ආහටො හොති, සම්මුඛීභූතා න පටික්කොසන්ති, අයං <b>සඞ්ඝසම්මුඛතා</b>। යෙන ධම්මෙන යෙන විනයෙන යෙන සත්ථුසාසනෙන සඞ්ඝො කම්මං කරොති, අයං <b>ධම්මසම්මුඛතා</b>। තත්ථ <b>ධම්මො</b>ති භූතං වත්ථු। <b>විනයො</b>ති චොදනා චෙව සාරණා ච। <b>සත්ථුසාසනං</b> නාම ඤත්තිසම්පදා චෙව අනුස්සාවනසම්පදා ච। යස්ස සඞ්ඝො කම්මං කරොති, තස්ස සම්මුඛභාවො <b>පුග්ගලසම්මුඛතා</b>। කත්තිකමාසස්ස පවාරණමාසත්තා <b>“ඨපෙත්වා කත්තිකමාස”</b>න්ති වුත්තං। <b>පච්චුක්කඩ්ඪිත්වා ඨපිතදිවසො චා</b>ති කාළපක්ඛෙ චාතුද්දසිං වා පන්නරසිං වා සන්ධාය වුත්තං। <b>ද්වෙ ච පුණ්ණමාසියො</b>ති පඨමපච්ඡිමවස්සූපගතානං වසෙන වුත්තං।
bod:485:ඨානකරණානි සිථිලානි කත්වා උච්චාරෙතබ්බං අක්ඛරං <b>සිථිලං,</b> තානියෙව ධනිතානි අසිථිලානි කත්වා උච්චාරෙතබ්බං අක්ඛරං <b>ධනිතං</b>। ද්විමත්තකාලං <b>දීඝං,</b> එකමත්තකාලං <b>රස්සං। දසධා බ්යඤ්ජනබුද්ධියා පභෙදො</b>ති එවං සිථිලාදිවසෙන බ්යඤ්ජනබුද්ධියා අක්ඛරුප්පාදකචිත්තස්ස දසප්පකාරෙන පභෙදො। සබ්බානි හි අක්ඛරානි චිත්තසමුට්ඨානානි යථාධිප්පෙතත්ථබ්යඤ්ජනතො බ්යඤ්ජනානි ච। සංයොගො පරො එතස්මාති සංයොගපරො, න සංයොගපරො <b>අසංයොගපරො</b>। <b>ආයස්මතො බුද්ධරක්ඛිතථෙරස්ස යස්ස න ඛමතී</b>ති එත්ථ <b>ත</b>-කාර <b>න</b>-කාරසහිතාකාරො අසංයොගපරො। <b>කරණානී</b>ති කණ්ඨාදීනි।
bod:488:අනුක්ඛිත්තා <pb M=3.493/> <pb V=3.452/> පාරාජිකං අනාපන්නා ච පකතත්තාති ආහ <b>“පකතත්තා අනුක්ඛිත්තා”</b>තිආදි। තත්ථ <b>අනිස්සාරිතා</b>ති පුරිමපදස්සෙව වෙවචනං। <b>පරිසුද්ධසීලා</b>ති පාරාජිකං අනාපන්නා। <b>න තෙසං ඡන්දො වා පාරිසුද්ධි වා එතී</b>ති තීසු ද්වීසු වා නිසින්නෙසු එකස්ස වා ද්වින්නං වා ඡන්දපාරිසුද්ධි ආහටාපි අනාහටාව හොතීති අධිප්පායො।
sub:අපලොකනකම්මකථාවණ්ණනා
bod:495-496:<b>කායසම්භොගසාමග්ගී</b>ති සහසෙය්යපටිග්ගහණාදි। <b>සො රතො</b>ති සුභෙ රතො। සුට්ඨු ඔරතොති වා <b>සොරතො। නිවාතවුත්තී</b>ති නීචවුත්ති। <b>පටිසඞ්ඛා</b>ති පටිසඞ්ඛාය ඤාණෙන උපපරික්ඛිත්වා। යං තං අවන්දියකම්මං අනුඤ්ඤාතන්ති සම්බන්ධො। <b>ඉමස්ස අපලොකනකම්මස්ස ඨානං හොතී</b>ති එවම්පි අපලොකනකම්මං පවත්තතීති අත්ථො। කම්මමෙව ලක්ඛණන්ති <b>කම්මලක්ඛණං</b>। ඔසාරණනිස්සාරණභණ්ඩුකම්මාදයො විය කම්මඤ්ච හුත්වා අඤ්ඤඤ්ච නාමං න ලභති, කම්මමෙව හුත්වා උපලක්ඛීයතීති “කම්මලක්ඛණ”න්ති වුච්චති। <b>එතම්පි කම්මලක්ඛණමෙවා</b>ති වුත්තකම්මලක්ඛණං දස්සෙතුං <b>“අච්ඡින්නචීවරජිණ්ණචීවරනට්ඨචීවරාන”</b>න්තිආදි වුත්තං। <b>ඉණපලිබොධම්පී</b>ති ඉණමෙව පලිබොධො ඉණපලිබොධො, තම්පි දාතුං වට්ටති। සචෙ තාදිසං භික්ඛුං ඉණායිකා පලිබුන්ධන්ති, තත්රුප්පාදතොපි තස්ස ඉණං සොධෙතුං වට්ටතීති අධිප්පායො।
bod:<b>ඡත්තං වා වෙදිකං වා</b>ති එත්ථ <b>වෙදිකා</b>ති චෙතියස්ස උපරි චතුරස්සචයො වුච්චති। <b>ඡත්ත</b>න්ති තතො උද්ධං වලයානි දස්සෙත්වා කතො අග්ගචයො වුච්චති। <b>චෙතියස්ස උපනික්ඛෙපතො</b>ති චෙතියෙ නවකම්මත්තාය උපනික්ඛිත්තතො, චෙතියසන්තකතොති වුත්තං හොති। <b>අඤ්ඤා කතිකා කාතබ්බා</b>ති පුරිමකතිකාය අසඞ්ගහිතත්තා වුත්තං। <b>තෙහී</b>ති යෙසං පුග්ගලිකට්ඨානෙ තිට්ඨන්ති, තෙහි। <b>දසභාග</b>න්ති දසමභාගං। <b>තත්ථා</b>ති තස්මිං විහාරෙ। <b>මූලෙ</b>ති පුබ්බෙ। <b>“ඉතො පට්ඨාය භාජෙත්වා ඛාදන්තූ”</b>ති වචනෙනෙව යථාසුඛං පරිභොගො පටික්ඛිත්තො හොතීති ආහ <b>“පුරිමකතිකා පටිප්පස්සම්භතී”</b>ති।
cen:<b>අනුවිචරිත්වා</b>ති පච්ඡතො පච්ඡතො ගන්ත්වා। <b>අපච්චාසීසන්තෙනා</b>ති තෙසං සන්තිකා
bod:පච්චයං අපච්චාසීසන්තෙන। <b>මූලභාග</b>න්ති වුත්තමෙවත්ථං විභාවෙති <b>“දසභාගමත්ත”</b>න්ති। <b>අකතාවාසං වා කත්වා</b>ති තතො උප්පන්නආයෙන <pb M=3.494/> කත්වා। <b>ජග්ගිතකාලෙ ච න වාරෙතබ්බා</b>ති ජග්ගිතානං පුප්ඵඵලභරිතකාලෙ න වාරෙතබ්බා। <b>ජග්ගනකාලෙ</b>ති ජග්ගිතුං ආරද්ධකාලෙ। <b>ඤත්තිකම්මට්ඨානභෙදෙ</b>ති ඤත්තිකම්මස්ස ඨානභෙදෙ।
cen:කම්මවග්ගවණ්ණනා නිට්ඨිතා।
sub:අපඤ්ඤත්තෙ පඤ්ඤත්තවග්ගවණ්ණනා
bod:500:සත්ත <pb V=3.453/> ආපත්තික්ඛන්ධා පඤ්ඤත්තං නාමාති සම්බන්ධො। කකුසන්ධකොණාගමනකස්සපා එව සත්ත ආපත්තික්ඛන්ධෙ පඤ්ඤපෙසුං, විපස්සීආදයො පන ඔවාදපාතිමොක්ඛං උද්දිසිංසු, න සික්ඛාපදං පඤ්ඤපෙසුන්ති ආහ <b>“කකුසන්ධඤ්ච…පෙ॰… අන්තරා කෙනචි අපඤ්ඤත්තෙ සික්ඛාපදෙ”</b>ති। සෙසමෙත්ථ සුවිඤ්ඤෙය්යමෙව।
cen:ඉති සමන්තපාසාදිකාය විනයට්ඨකථාය සාරත්ථදීපනියං
cen:පරිවාරට්ඨකථාවණ්ණනා සමත්තා।
sub:නිගමනකථාවණ්ණනා
bod:අවසානගාථාසු <pb M=3.495/> පන අයමත්ථො। <b>විභත්තදෙසන</b>න්ති උභතොවිභඞ්ගඛන්ධකපරිවාරෙහි විභත්තදෙසනං විනයපිටකන්ති යොජෙතබ්බං। <b>තස්සා</b>ති තස්ස විනයස්ස।
bod:<b>තත්රිද</b>න්තිආදි පඨමපාරාජිකවණ්ණනායං වුත්තනයමෙව।
bod:<b>සත්ථුමහාබොධිවිභූසිතො</b>ති සත්ථුනා පරිභුත්තමහාබොධිවිභූසිතො මණ්ඩිතො, තස්ස මහාවිහාරස්ස දක්ඛිණභාගෙ උත්තමං යං පධානඝරන්ති සම්බන්ධො। තත්ථ <b>පධානඝර</b>න්ති තංනාමකං පරිවෙණං। <b>සුචිචාරිත්තසීලෙන, භික්ඛුසඞ්ඝෙන සෙවිත</b>න්ති ඉදම්පි පධානඝරවිසෙසනං।
bod:<b>තත්ථා</b>ති තස්මිං පධානඝරෙ। <b>චාරුපාකාරසඤ්චිත</b>න්ති මනාපෙන පාකාරෙන පරික්ඛිත්තං। <b>සීතච්ඡායතරූපෙත</b>න්ති ඝනනිචිතපත්තසඤ්ඡන්නසාඛාපසාඛතාය සීතච්ඡායෙහි රුක්ඛෙහි උපෙතං। විකසිතකමලකුවලයපුණ්ඩරීකසොගන්ධිකාදිපුප්ඵසඤ්ඡන්නමධුරසීතලුදකපුණ්ණතාය සම්පන්නා සලිලාසයා අස්සාති <b>සම්පන්නසලිලාසයො। උද්දිසිත්වා</b>ති බුද්ධසිරිං නාම ථෙරං නිස්සාය, තස්ස අජ්ඣෙසනං නිස්සායාති වුත්තං හොති। <b>ඉද්ධා</b>ති අත්ථවිනිච්ඡයාදීහි ඉද්ධා ඵීතා පරිපුණ්ණා।
bod:<b>සිරිනිවාසස්සා</b>ති සිරියා නිවාසට්ඨානභූතස්ස। <b>ජයසංවච්ඡරෙ</b>ති ජයප්පත්තසංවච්ඡරෙ। <b>අය</b>න්ති ථෙරං බුද්ධසිරිං උද්දිස්ස යා විනයවණ්ණනා ආරද්ධා, අයං। <b>ධම්මූපසංහිතා</b>ති කුසලසන්නිස්සිතා। ඉදානි සදෙවකස්ස ලොකස්ස අච්චන්තසුඛාධිගමාය අත්තනො පුඤ්ඤං පරිණාමෙන්තො <b>“චිරට්ඨිතත්ථ ධම්මස්සා”</b>තිආදිමාහ <pb V=3.454/>। තත්ථ <b>සමාචිත</b>න්ති උපචිතං। <b>සබ්බස්ස ආනුභාවෙනා</b>ති සබ්බස්ස තස්ස පුඤ්ඤස්ස තෙජෙන। <b>සබ්බෙපි පාණිනො</b>ති කාමාවචරාදිභෙදා සබ්බෙ සත්තා। <b>සද්ධම්මරසසෙවිනො</b>ති යථාරහං බොධිත්තයාධිගමවසෙන සද්ධම්මරසසෙවිනො භවන්තු। සෙසමෙත්ථ සුවිඤ්ඤෙය්යමෙව।
cen:නිගමනකථාවණ්ණනා නිට්ඨිතා।
sub:නිගමනකථා
bod:එත්තාවතා <pb M=3.496/> ච –
gax:විනයෙ පාටවත්ථාය, සාසනස්ස ච වුඩ්ඪියා।
gae:වණ්ණනා යා සමාරද්ධා, විනයට්ඨකථාය සා॥
gax:<b>සාරත්ථදීපනී</b> නාම, සබ්බසො පරිනිට්ඨිතා।
gae:තිංසසහස්සමත්තෙහි, ගන්ථෙහි පරිමාණතො॥
gax:අජ්ඣෙසිතො නරින්දෙන, සොහං <b>පරක්කමබාහුනා</b>।
gae:සද්ධම්මට්ඨිතිකාමෙන, සාසනුජ්ජොතකාරිනා॥
gax:තෙනෙව කාරිතෙ රම්මෙ, පාසාදසතමණ්ඩිතෙ।
gae:නානාදුමගණාකිණ්ණෙ, භාවනාභිරතාලයෙ॥
gax:සීතලූදකසම්පන්නෙ, වසං <b>ජෙතවනෙ</b> ඉමං।
gae:අත්ථබ්යඤ්ජනසම්පන්නං, අකාසිං සුවිනිච්ඡයං॥
gax:යං සිද්ධං ඉමිනා පුඤ්ඤං, යං චඤ්ඤං පසුතං මයා।
gae:එතෙන පුඤ්ඤකම්මෙන, දුතියෙ අත්තසම්භවෙ॥
gax:තාවතිංසෙ පමොදෙන්තො, සීලාචාරගුණෙ රතො।
gae:අලග්ගො පඤ්චකාමෙසු, පත්වාන පඨමං ඵලං॥
gax:අන්තිමෙ <pb V=3.455/> අත්තභාවම්හි, මෙත්තෙය්යං මුනිපුඞ්ගවං।
gae:ලොකග්ගපුග්ගලං නාථං, සබ්බසත්තහිතෙ රතං॥
gax:දිස්වාන තස්ස ධීරස්ස, සුත්වා සද්ධම්මදෙසනං।
gae:අධිගන්ත්වා ඵලං අග්ගං, සොභෙය්යං ජිනසාසනං॥
gax:සදා රක්ඛන්තු රාජානො, ධම්මෙනෙව ඉමං පජං।
gae:නිරතා පුඤ්ඤකම්මෙසු, ජොතෙන්තු ජිනසාසනං॥
gax:ඉමෙ ච පාණිනො සබ්බෙ, සබ්බදා නිරුපද්දවා।
gae:නිච්චං කල්යාණසඞ්කප්පා, පප්පොන්තු අමතං පදන්ති॥
cen:සාරත්ථදීපනී නාම විනයටීකා නිට්ඨිතා।
