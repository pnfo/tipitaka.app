cha:(9) 4:සතිවග්ගො
sub:1-2:සතිසම්පජඤ්ඤසුත්තවණ්ණනා
bod:81-82:නවමස්ස පඨමං හෙට්ඨා වුත්තනයමෙව। දුතියෙ <b>සද්ධො</b>ති දුවිධාය සද්ධාය සමන්නාගතො। <b>නො චුපසඞ්කමිතා</b>ති න උපට්ඨහති। <b>නො</b> <pb M=3.253/> <b>ච පරිපුච්ඡිතා</b>ති අත්ථානත්ථං කාරණාකාරණං පරිපුච්ඡිතා න හොති। <b>සමන්නාගතො</b>ති <pb P=4.158/> සාමිඅත්ථෙ පච්චත්තං, සමන්නාගතස්සාති වුත්තං හොති। <b>එකන්තපටිභානා තථාගතං ධම්මදෙසනා හොතී</b>ති තථාගතස්ස එකන්තපටිභානා ධම්මදෙසනා හොති, එකන්තෙනෙව පටිභාති උපට්ඨාතීති අත්ථො।
sub:3:මූලකසුත්තවණ්ණනා
bod:83:තතියෙ <b>සබ්බෙ ධම්මා</b>ති පඤ්චක්ඛන්ධා। <b>ඡන්දමූලකා</b>ති අජ්ඣාසයච්ඡන්දො කත්තුකම්යතාඡන්දො තං මූලං එතෙසන්ති ඡන්දමූලකා। මනසිකාරතො සම්භවන්තීති <b>මනසිකාරසම්භවා</b>। ඵස්සතො සමුදෙන්ති රාසී භවන්තීති <b>ඵස්සසමුදයා</b>। වෙදනාය සමොසරන්තීති <b>වෙදනාසමොසරණා</b>। සමාධි එතෙසං පමුඛොති <b>සමාධිප්පමුඛා</b>। ජෙට්ඨකට්ඨෙන සති අධිපති එතෙසන්ති <b>සතාධිපතෙය්යා,</b> සතිජෙට්ඨකාති අත්ථො। පඤ්ඤා උත්තරා එතෙසන්ති <b>පඤ්ඤුත්තරා</b>। විමුත්ති එව සාරො එතෙසන්ති <b>විමුත්තිසාරා</b>। එත්ථ ච ඡන්දමූලකාදයො චත්තාරොපි ලොකියා කථිතා, සෙසා ලොකියලොකුත්තරමිස්සකාති।
sub:4:චොරසුත්තවණ්ණනා
bod:84:චතුත්ථෙ <pb V=3.252/> <b>මහාචොරො</b>ති රජ්ජන්තරෙ දුබ්භිතුං සමත්ථො මහාචොරො। <b>පරියාපජ්ජතී</b>ති පරියාදානං ගච්ඡති। <b>න චිරට්ඨිතිකො හොතී</b>ති අද්ධානං පාලෙන්තො ඨාතුං න සක්කොති। <b>අප්පහරන්තස්ස පහරතී</b>ති අත්තනො අවෙරිනෙ අප්පහරන්තෙ ගුණසම්පන්නෙ ච මහල්ලකෙ ච තරුණදාරකෙ ච අප්පහරිතබ්බයුත්තකෙ පහරති। <b>අනවසෙසං ආදියතී</b>ති නිස්සෙසං ගණ්හාති। බ්යත්තචොරානඤ්හි ඉදං වත්තං – පරස්ස ද්වීසු සාටකෙසු එකො ගහෙතබ්බො, එකස්මිං සන්තෙ දුබ්බලං දත්වා ථිරො ගහෙතබ්බො। පුටභත්තතණ්ඩුලාදීසු එකං කොට්ඨාසං දත්වා එකො ගහෙතබ්බොති। <b>අච්චාසන්නෙ කම්මං කරොතී</b>ති ගාමනිගමරාජධානීනං ආසන්නට්ඨානෙ චොරිකකම්මං කරොති। <b>න ච නිධානකුසලො හොතී</b>ති යං ලද්ධං, තං දක්ඛිණෙය්යෙ නිදහිතුං ඡෙකො න හොති, පරලොකමග්ගං න සොධෙති।
sub:5:සමණසුත්තවණ්ණනා
bod:85:පඤ්චමෙ <pb M=3.254/> <pb P=4.159/> <b>යං සමණෙනා</b>ති යං ගුණජාතං සමණෙන පත්තබ්බං। <b>වුසීමතා</b>ති බ්රහ්මචරියවාසංවුතෙන। <b>මුත්තො මොචෙමි බන්ධනා</b>ති අහං සබ්බබන්ධනෙහි මුත්තො හුත්වා මහාජනම්පි රාගාදිබන්ධනතො මොචෙමි। <b>පරමදන්තො</b>ති අඤ්ඤෙන කෙනචි අසික්ඛාපිතො අචොදිතො සයම්භුඤාණෙන පටිවිජ්ඣිත්වා පරමදමථෙන දන්තත්තා පරමදන්තො නාම। <b>පරිනිබ්බුතො</b>ති කිලෙසපරිනිබ්බානෙන පරිනිබ්බුතො।
sub:6:යසසුත්තවණ්ණනා
bod:86:ඡට්ඨෙ <b>මා ච මයා යසො</b>ති යසො ච මයා සද්ධිං මා ගඤ්ඡි। <b>අකසිරලාභී</b>ති විපුලලාභී। <b>සීලපඤ්ඤාණ</b>න්ති සීලඤ්චෙව ඤාණඤ්ච। <b>සඞ්ගම්මා</b>ති සන්නිපතිත්වා। <b>සමාගම්මා</b>ති සමාගන්ත්වා। <b>සඞ්ගණිකවිහාර</b>න්ති ගණසඞ්ගණිකවිහාරං। <b>න හි නූනමෙ</b>ති න හි නූන ඉමෙ। <b>තථා හි පනමෙ</b>ති තථා හි පන ඉමෙ। <b>අඞ්ගුලිපතොදකෙහී</b>ති අඞ්ගුලිපතොදයට්ඨිං කත්වා විජ්ඣනෙන। <b>සඤ්ජග්ඝන්තෙ</b>ති මහාහසිතං හසන්තෙ। <b>සංකීළන්තෙ</b>ති කෙළිං කරොන්තෙ।
sub:7:පත්තනිකුජ්ජනසුත්තවණ්ණනා
bod:87:සත්තමෙ <pb V=3.253/> <b>නික්කුජ්ජෙය්යා</b>ති තෙන දින්නස්ස දෙය්යධම්මස්ස අප්පටිග්ගහණත්ථං පත්තනික්කුජ්ජනකම්මවාචාය නිකුජ්ජෙය්ය, න අධොමුඛඨපනෙන। <b>අලාභායා</b>ති <pb P=4.160/> චතුන්නං පච්චයානං අලාභත්ථාය। <b>අනත්ථායා</b>ති උපද්දවාය අවඩ්ඪියා। <b>උක්කුජ්ජෙය්යා</b>ති උක්කුජ්ජනකම්මවාචාය උක්කුජ්ජෙය්ය।
sub:8:අප්පසාදපවෙදනීයසුත්තවණ්ණනා
bod:88:අට්ඨමෙ <b>අප්පසාදං පවෙදෙය්යු</b>න්ති අප්පසන්නභාවං ජානාපෙය්යුං। අප්පසාදං පවෙදෙන්තෙන පන කිං කාතබ්බන්ති? නිසින්නාසනතො න උට්ඨාතබ්බං න වන්දිතබ්බං න පච්චුග්ගමනං කාතබ්බං, න දෙය්යධම්මො දාතබ්බො। <b>අගොචරෙ</b>ති පඤ්චවිධෙ අගොචරෙ।
sub:9:පටිසාරණීයසුත්තවණ්ණනා
bod:89:නවමෙ <pb M=3.255/> <b>ධම්මිකඤ්ච ගිහිපටිස්සව</b>න්ති “ඉමං තෙමාසං ඉධෙව වසිතබ්බ”න්ති වුත්තො “එවං හොතූ”තිආදිනා නයෙන පටිස්සවං। <b>න සච්චාපෙතී</b>ති වුත්තං න සච්චං කරොති විසංවාදෙති।
sub:10:සම්මාවත්තනසුත්තවණ්ණනා
bod:90:දසමෙ <b>පච්චෙකට්ඨානෙ</b>ති අධිපතිට්ඨානෙ ජෙට්ඨකට්ඨානෙ। තඤ්හි ජෙට්ඨකං කත්වා කිඤ්චි සඞ්ඝකම්මං කාතුං න ලභති। <b>න ච තෙන මූලෙන වුට්ඨාපෙතබ්බො</b>ති තං මූලං කත්වා අබ්භානකම්මං කාතුං න ලභති। සෙසං සබ්බත්ථ උත්තානමෙවාති।
cen:සතිවග්ගො නවමො।
