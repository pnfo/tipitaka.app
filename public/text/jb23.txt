cha:23:නාගවග්ගො
sub:1:අත්තදන්තවත්ථු
bod:<b>අහං</b> <pb V=2.283/> <pb P=4.1/> <pb M=2.308/> <b>නාගො වා</b>ති ඉමං ධම්මදෙසනං සත්ථා කොසම්බියං විහරන්තො අත්තානං ආරබ්භ කථෙසි। වත්ථු අප්පමාදවග්ගස්ස ආදිගාථාවණ්ණනාය විත්ථාරිතමෙව। වුත්තඤ්හෙතං තත්ථ (ධ॰ ප॰ අට්ඨ॰ 1.සාමාවතිවත්ථු) –
bod:මාගණ්ඩියා තාසං කිඤ්චි කාතුං අසක්කුණිත්වා “සමණස්ස ගොතමස්සෙව කත්තබ්බං කරිස්සාමී”ති නාගරානං ලඤ්ජං දත්වා “සමණං ගොතමං අන්තොනගරං පවිසිත්වා චරන්තං දාසකම්මකරපොරිසෙහි සද්ධිං අක්කොසෙත්වා පරිභාසෙත්වා පලාපෙථා”ති ආණාපෙසි। මිච්ඡාදිට්ඨිකා තීසු රතනෙසු අප්පසන්නා අන්තොනගරං පවිට්ඨං සත්ථාරං අනුබන්ධිත්වා “චොරොසි බාලොසි මූළ්හොසි ථෙනොසි ඔට්ඨොසි ගොණොසි ගද්රභොසි නෙරයිකොසි තිරච්ඡානගතොසි, නත්ථි තුය්හං <pb P=4.2/> සුගති, දුග්ගතියෙව තුය්හං පාටිකඞ්ඛා”ති දසහි අක්කොසවත්ථූහි අක්කොසන්ති පරිභාසන්ති। තං සුත්වා ආයස්මා ආනන්දො සත්ථාරං එතදවොච – “භන්තෙ, ඉමෙ නාගරා අම්හෙ අක්කොසන්ති පරිභාසන්ති, ඉතො අඤ්ඤත්ථ ගච්ඡාමා”ති। “කුහිං, ආනන්දා”ති? “අඤ්ඤං නගරං, භන්තෙ”ති। “තත්ථ මනුස්සෙසු අක්කොසන්තෙසු පරිභාසන්තෙසු පුන කත්ථ ගමිස්සාමානන්දා”ති। “තතොපි අඤ්ඤං නගරං, භන්තෙ”ති। “තත්ථ මනුස්සෙසු අක්කොසන්තෙසු පරිභාසන්තෙසු කුහිං ගමිස්සාමානන්දා”ති। “තතොපි අඤ්ඤං නගරං, භන්තෙ”ති। “ආනන්ද, න එවං කාතුං වට්ටති, යත්ථ අධිකරණං උප්පන්නං, තත්ථෙව තස්මිං වූපසන්තෙ අඤ්ඤත්ථ ගන්තුං වට්ටති, කෙ පන තෙ, ආනන්ද, අක්කොසන්තී”ති। “භන්තෙ, දාසකම්මකරෙ උපාදාය සබ්බෙ අක්කොසන්තී”ති। “අහං, ආනන්ද, සඞ්ගාමං ඔතිණ්ණහත්ථිසදිසො। සඞ්ගාමං ඔතිණ්ණහත්ථිනො හි චතූහි දිසාහි ආගතෙ සරෙ සහිතුං භාරො, තථෙව බහූහි දුස්සීලෙහි කථිතකථානං සහනං නාම <pb P=4.3/> මය්හං භාරො”ති වත්වා අත්තානං ආරබ්භ ධම්මං දෙසෙන්තො ඉමා ගාථා අභාසි –
gax:320:“අහං නාගොව සඞ්ගාමෙ, චාපතො පතිතං සරං।
gae:අතිවාක්යං තිතික්ඛිස්සං, දුස්සීලො හි බහුජ්ජනො॥
gax:321:“දන්තං <pb V=2.284/> <pb M=2.309/> නයන්ති සමිතිං, දන්තං රාජාභිරූහති।
gae:දන්තො සෙට්ඨො මනුස්සෙසු, යොතිවාක්යං තිතික්ඛති॥
gax:322:“වරමස්සතරා දන්තා, ආජානීයා ච සින්ධවා।
gae:කුඤ්ජරා ච මහානාගා, අත්තදන්තො තතො වර”න්ති॥
bod:තත්ථ <b>නාගොවා</b>ති හත්ථී විය। <b>චාපතො පතිත</b>න්ති ධනුතො මුත්තං। <b>අතිවාක්ය</b>න්ති අට්ඨඅනරියවොහාරවසෙන පවත්තං වීතික්කමවචනං। <b>තිතික්ඛිස්ස</b>න්ති යථා සඞ්ගාමාවචරො සුදන්තො මහානාගො ඛමො සත්තිපහාරාදීනි චාපතො මුච්චිත්වා අත්තනි පතිතෙ සරෙ අවිහඤ්ඤමානො තිතික්ඛති, එවමෙව එවරූපං අතිවාක්යං තිතික්ඛිස්සං, සහිස්සාමීති අත්ථො। <b>දුස්සීලො හී</b>ති අයඤ්හි ලොකියමහාජනො බහුදුස්සීලො අත්තනො අත්තනො රුචිවසෙන වාචං නිච්ඡාරෙත්වා ඝට්ටෙන්තො චරති, තත්ථ අධිවාසනං අජ්ඣුපෙක්ඛනමෙව මම භාරො। <b>සමිති</b>න්ති උය්යානකීළමණ්ඩලාදීසු මහාජනමජ්ඣං ගච්ඡන්තා <pb P=4.4/> දන්තමෙව ගොණජාතිං වා අස්සජාතිං වා යානෙ යොජෙත්වා නයන්ති। <b>රාජා</b>ති තථාරූපෙහෙව වාහනෙහි ගච්ඡන්තො රාජාපි දන්තමෙව අභිරූහති। <b>මනුස්සෙසූ</b>ති මනුස්සෙසුපි චතූහි අරියමග්ගෙහි දන්තො නිබ්බිසෙවනොව සෙට්ඨො। <b>යොතිවාක්ය</b>න්ති යො එවරූපං අතික්කමවචනං පුනප්පුනං වුච්චමානම්පි තිතික්ඛති න පටිප්ඵරති න විහඤ්ඤති, එවරූපො දන්තො සෙට්ඨොති අත්ථො।
bod:<b>අස්සතරා</b>ති වළවාය ගද්රභෙන ජාතා। <b>ආජානීයා</b>ති යං අස්සදමසාරථි කාරණං කාරෙති, තස්ස ඛිප්පං ජානනසමත්ථා। <b>සින්ධවා</b>ති සින්ධවරට්ඨෙ ජාතා අස්සා। <b>මහානාගා</b>ති කුඤ්ජරසඞ්ඛාතා මහාහත්ථිනො। <b>අත්තදන්තො</b>ති එතෙ අස්සතරා ච සින්ධවා ච කුඤ්ජරා ච දන්තාව වරං, න අදන්තා। යො පන චතූහි අරියමග්ගෙහි අත්තනො දන්තතාය අත්තදන්තො නිබ්බිසෙවනො, අයං තතොපි වරං, සබ්බෙහිපි එතෙහි උත්තරිතරොති අත්ථො।
bod:දෙසනාවසානෙ ලඤ්ජං ගහෙත්වා වීථිසිඞ්ඝාටකාදීසු ඨත්වා <pb P=4.5/> අක්කොසන්තො පරිභාසන්තො සබ්බොපි සො මහාජනො සොතාපත්තිඵලාදීනි පාපුණීති।
cen:අත්තදන්තවත්ථු පඨමං।
sub:2:හත්ථාචරියපුබ්බකභික්ඛුවත්ථු
bod:<b>න</b> <pb V=2.285/> <pb M=2.310/> <b>හි එතෙහී</b>ති ඉමං ධම්මදෙසනං සත්ථා ජෙතවනෙ විහරන්තො එකං හත්ථාචරියපුබ්බකං භික්ඛුං ආරබ්භ කථෙසි।
bod:සො කිර එකදිවසං අචිරවතීනදීතීරෙ හත්ථිදමකං “එකං හත්ථිං දමෙස්සාමී”ති අත්තනා ඉච්ඡිතං කාරණං සික්ඛාපෙතුං අසක්කොන්තං දිස්වා සමීපෙ ඨිතෙ භික්ඛූ ආමන්තෙත්වා ආහ – “ආවුසො, සචෙ අයං හත්ථාචරියො ඉමං හත්ථිං අසුකට්ඨානෙ නාම විජ්ඣෙය්ය, ඛිප්පමෙව ඉමං කාරණං සික්ඛාපෙය්යා”ති। සො තස්ස කථං සුත්වා තථා කත්වා තං හත්ථිං සුදන්තං දමෙසි। තෙ භික්ඛූ තං පවත්තිං සත්ථු ආරොචෙසුං। සත්ථා තං භික්ඛුං පක්කොසාපෙත්වා “සච්චං කිර තයා එවං වුත්ත”න්ති පුච්ඡිත්වා “සච්චං, භන්තෙ”ති වුත්තෙ විගරහිත්වා “කිං තෙ, මොඝපුරිස, හත්ථියානෙන වා අඤ්ඤෙන වා දන්තෙන। න හි එතෙහි යානෙහි අගතපුබ්බං ඨානං ගන්තුං සමත්ථා <pb P=4.6/> නාම අත්ථි, අත්තනා පන සුදන්තෙන සක්කා අගතපුබ්බං ඨානං ගන්තුං, තස්මා අත්තානමෙව දමෙහි, කිං තෙ එතෙසං දමනෙනා”ති වත්වා ඉමං ගාථමාහ –
gax:323:“න හි එතෙහි යානෙහි, ගච්ඡෙය්ය අගතං දිසං।
gae:යථාත්තනා සුදන්තෙන, දන්තො දන්තෙන ගච්ඡතී”ති॥
bod:තස්සත්ථො – යානි තානි හත්ථියානාදීනි යානානි, න හි එතෙහි යානෙහි කොචි පුග්ගලො සුපිනන්තෙනපි අගතපුබ්බත්තා “අගත”න්ති සඞ්ඛාතං නිබ්බානදිසං තථා ගච්ඡෙය්ය, යථා පුබ්බභාගෙ ඉන්ද්රියදමෙන අපරභාගෙ අරියමග්ගභාවනාය සුදන්තෙන දන්තො නිබ්බිසෙවනො සප්පඤ්ඤො පුග්ගලො තං අගතපුබ්බං දිසං ගච්ඡති, දන්තභූමිං පාපුණාති। තස්මා අත්තදමනමෙව තතො වරන්ති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:හත්ථාචරියපුබ්බකභික්ඛුවත්ථු දුතියං।
sub:3:පරිජිණ්ණබ්රාහ්මණපුත්තවත්ථු
bod:<b>ධනපාලො</b>ති <pb V=2.286/> <pb P=4.7/> <pb M=2.311/> ඉමං ධම්මදෙසනං සත්ථා සාවත්ථියං විහරන්තො අඤ්ඤතරස්ස පරිජිණ්ණබ්රාහ්මණස්ස පුත්තෙ ආරබ්භ කථෙසි।
bod:සාවත්ථියං කිරෙකො බ්රාහ්මණො අට්ඨසතසහස්සවිභවො වයප්පත්තානං චතුන්නං පුත්තානං ආවාහං කත්වා චත්තාරි සතසහස්සානි අදාසි। අථස්ස බ්රාහ්මණියා කාලකතාය පුත්තා සම්මන්තයිංසු – “සචෙ අයං අඤ්ඤං බ්රාහ්මණිං ආනෙස්සති, තස්සා කුච්ඡියං නිබ්බත්තානං වසෙන කුලසන්තකං භිජ්ජිස්සති, හන්ද නං මයං සඞ්ගණ්හිස්සාමා”ති තෙ තං පණීතෙහි ඝාසච්ඡාදනාදීහි උපට්ඨහන්තා හත්ථපාදසම්බාහනාදීනි කරොන්තා උපට්ඨහිත්වා එකදිවසමස්ස දිවා නිද්දායිත්වා වුට්ඨිතස්ස හත්ථපාදෙ සම්බාහන්තා පාටියෙක්කං ඝරාවාසෙ ආදීනවං වත්වා “මයං තුම්හෙ ඉමිනා නීහාරෙන යාවජීවං උපට්ඨහිස්සාම, සෙසධනම්පි නො දෙථා”ති යාචිංසු। බ්රාහ්මණො පුන එකෙකස්ස සතසහස්සං දත්වා අත්තනො නිවත්ථපාරුපනමත්තං ඨපෙත්වා සබ්බං උපභොගපරිභොගං චත්තාරො කොට්ඨාසෙ කත්වා නිය්යාදෙසි। තං ජෙට්ඨපුත්තො කතිපාහං උපට්ඨහි। අථ නං එකදිවසං න්හත්වා ආගච්ඡන්තං ද්වාරකොට්ඨකෙ <pb P=4.8/> ඨත්වා සුණ්හා එවමාහ – “කිං තයා ජෙට්ඨපුත්තස්ස සතං වා සහස්සං වා අතිරෙකං දින්නං අත්ථි, නනු සබ්බෙසං ද්වෙ ද්වෙ සතසහස්සානි දින්නානි, කිං සෙසපුත්තානං ඝරස්ස මග්ගං න ජානාසී”ති। සොපි “නස්ස වසලී”ති කුජ්ඣිත්වා අඤ්ඤස්ස ඝරං අගමාසි। තතොපි කතිපාහච්චයෙන ඉමිනාව උපායෙන පලාපිතො අඤ්ඤස්සාති එවං එකඝරම්පි පවෙසනං අලභමානො පණ්ඩරඞ්ගපබ්බජ්ජං පබ්බජිත්වා භික්ඛාය චරන්තො කාලානමච්චයෙන ජරාජිණ්ණො දුබ්භොජනදුක්ඛසෙය්යාහි මිලාතසරීරො භික්ඛාය චරන්තො ආගම්ම පීඨිකාය නිපන්නො නිද්දං ඔක්කමිත්වා උට්ඨාය නිසින්නො අත්තානං ඔලොකෙත්වා පුත්තෙසු අත්තනො පතිට්ඨං අපස්සන්තො චින්තෙසි – “සමණො කිර ගොතමො අබ්භාකුටිකො උත්තානමුඛො සුඛසම්භාසො පටිසන්ථාරකුසලො, සක්කා සමණං ගොතමං උපසඞ්කමිත්වා පටිසන්ථාරං ලභිතු”න්ති। සො නිවාසනපාරුපනං සණ්ඨාපෙත්වා භික්ඛභාජනං ගහෙත්වා දණ්ඩමාදාය භගවතො සන්තිකං අගමාසි। වුත්තම්පි චෙතං (සං॰ නි॰ 1.200) –
bod:අථ <pb M=2.312/> ඛො අඤ්ඤතරො බ්රාහ්මණමහාසාලො ලූඛො ලූඛපාවුරණො යෙන භගවා තෙනුපසඞ්කමි, උපසඞ්කමිත්වා එකමන්තං නිසීදි। සත්ථා එකමන්තං නිසින්නෙන තෙන සද්ධිං පටිසන්ථාරං කත්වා එතදවොච – “කින්නු ත්වං <pb P=4.9/>, බ්රාහ්මණ, ලූඛො ලූඛපාවුරණො”ති। ඉධ මෙ, භො ගොතම, චත්තාරො පුත්තා <pb V=2.287/>, තෙ මං දාරෙහි සංපුච්ඡ ඝරා නික්ඛාමෙන්තීති। තෙන හි ත්වං, බ්රාහ්මණ, ඉමා ගාථායො පරියාපුණිත්වා සභායං මහාජනකායෙ සන්නිපතිතෙ පුත්තෙසු ච සන්නිසින්නෙසු භාසස්සු –
gax:“යෙහි ජාතෙහි නන්දිස්සං, යෙසඤ්ච භවමිච්ඡිසං।
gae:තෙ මං දාරෙහි සංපුච්ඡ, සාව වාරෙන්ති සූකරං॥
gax:“අසන්තා කිර මං ජම්මා, තාත තාතාති භාසරෙ।
gae:රක්ඛසා පුත්තරූපෙන, තෙ ජහන්ති වයොගතං॥
gax:“අස්සොව ජිණ්ණො නිබ්භොගො, ඛාදනා අපනීයති।
gae:බාලකානං පිතා ථෙරො, පරාගාරෙසු භික්ඛති॥
gax:“දණ්ඩොව කිර මෙ සෙය්යො, යඤ්චෙ පුත්තා අනස්සවා।
gae:චණ්ඩම්පි ගොණං වාරෙති, අථො චණ්ඩම්පි කුක්කුරං॥
gax:“අන්ධකාරෙ පුරෙ හොති, ගම්භීරෙ ගාධමෙධති।
gae:දණ්ඩස්ස ආනුභාවෙන, ඛලිත්වා පතිතිට්ඨතී”ති॥ (සං॰ නි॰ 1.200)।
bod:සො <pb P=4.10/> භගවතො සන්තිකෙ තා ගාථායො උග්ගණ්හිත්වා තථාරූපෙ බ්රාහ්මණානං සමාගමදිවසෙ සබ්බාලඞ්කාරපටිමණ්ඩිතෙසු පුත්තෙසු තං සභං ඔගාහිත්වා බ්රාහ්මණානං මජ්ඣෙ මහාරහෙසු ආසනෙසු නිසින්නෙසු “අයං මෙ කාලො”ති සභාය මජ්ඣෙ පවිසිත්වා හත්ථං උක්ඛිපිත්වා “අහං, භො, තුම්හාකං ගාථායො භාසිතුකාමො, සුණිස්සථා”ති වත්වා “භාසස්සු, බ්රාහ්මණ, සුණොමා”ති වුත්තෙ ඨිතකොව අභාසි। තෙන ච සමයෙන මනුස්සානං වත්තං හොති “යො මාතාපිතූනං සන්තකං ඛාදන්තො මාතාපිතරො න පොසෙති, සො මාරෙතබ්බො”ති। තස්මා තෙ බ්රාහ්මණපුත්තා පිතු පාදෙසු පතිත්වා “ජීවිතං නො, තාත, දෙථා”ති යාචිංසු। සො පිතු හදයමුදුතාය “මා මෙ, භො, පුත්තකෙ විනාසයිත්ථ, පොසෙස්සන්ති ම”න්ති ආහ। අථස්ස පුත්තෙ මනුස්සා ආහංසු – “සචෙ, භො <pb M=2.313/>, අජ්ජ පට්ඨාය පිතරං න සම්මා පටිජග්ගිස්සථ, ඝාතෙස්සාම වො”ති। තෙ භීතා පිතරං පීඨෙ නිසීදාපෙත්වා සයං උක්ඛිපිත්වා ගෙහං නෙත්වා <pb P=4.11/> සරීරං තෙලෙන අබ්භඤ්ජිත්වා උබ්බට්ටෙත්වා ගන්ධචුණ්ණාදීහි න්හාපෙත්වා බ්රාහ්මණියො පක්කොසාපෙත්වා “අජ්ජ පට්ඨාය අම්හාකං පිතරං සම්මා පටිජග්ගථ, සචෙ තුම්හෙ පමාදං ආපජ්ජිස්සථ, නිග්ගණ්හිස්සාම වො”ති වත්වා පණීතභොජනං භොජෙසුං।
bod:බ්රාහ්මණො <pb V=2.288/> සුභොජනඤ්ච සුඛසෙය්යඤ්ච ආගම්ම කතිපාහච්චයෙන සඤ්ජාතබලො පීණින්ද්රියො අත්තභාවං ඔලොකෙත්වා “අයං මෙ සම්පත්ති සමණං ගොතමං නිස්සාය ලද්ධා”ති පණ්ණාකාරත්ථාය එකං දුස්සයුගං ආදාය භගවතො සන්තිකං ගන්ත්වා කතපටිසන්ථාරො එකමන්තං නිසින්නො තං දුස්සයුගං භගවතො පාදමූලෙ ඨපෙත්වා “මයං, භො ගොතම, බ්රාහ්මණා නාම ආචරියස්ස ආචරියධනං පරියෙසාම, පටිග්ගණ්හාතු මෙ භවං ගොතමො ආචරියො ආචරියධන”න්ති ආහ। භගවා තස්ස අනුකම්පාය තං පටිග්ගහෙත්වා ධම්මං දෙසෙසි। දෙසනාවසානෙ බ්රාහ්මණො සරණෙසු පතිට්ඨාය එවමාහ – “භො ගොතම, මය්හං පුත්තෙහි චත්තාරි ධුවභත්තානි දින්නානි, තතො අහං ද්වෙ තුම්හාකං දම්මී”ති। අථ නං සත්ථා “කල්යාණං, බ්රාහ්මණ, මයං පන රුච්චනට්ඨානමෙව ගමිස්සාමා”ති වත්වා උය්යොජෙසි। බ්රාහ්මණො ඝරං ගන්ත්වා පුත්තෙ ආහ – “තාතා, සමණො ගොතමො <pb P=4.12/> මය්හං සහායො, තස්ස මෙ ද්වෙ ධුවභත්තානි දින්නානි, තුම්හෙ තස්මිං සම්පත්තෙ මා පමජ්ජිත්ථා”ති। තෙ “සාධූ”ති සම්පටිච්ඡිංසු।
bod:සත්ථා පුනදිවසෙ පිණ්ඩාය චරන්තො ජෙට්ඨපුත්තස්ස ඝරද්වාරං අගමාසි। සො සත්ථාරං දිස්වා පත්තමාදාය ඝරං පවෙසෙත්වා මහාරහෙ පල්ලඞ්කෙ නිසීදාපෙත්වා පණීතභොජනමදාසි। සත්ථා පුනදිවසෙ ඉතරස්ස ඉතරස්සාති පටිපාටියා සබ්බෙසං ඝරානි අගමාසි। සබ්බෙ තෙ තථෙව සක්කාරං අකංසු। එකදිවසං ජෙට්ඨපුත්තො මඞ්ගලෙ පච්චුපට්ඨිතෙ පිතරං ආහ – “තාත, කස්ස මඞ්ගලං දෙමා”ති? “නාහං අඤ්ඤෙ ජානාමි, සමණො ගොතමො මය්හං සහායො”ති। “තෙන හි තං ස්වාතනාය පඤ්චහි භික්ඛුසතෙහි සද්ධිං නිමන්තෙථා”ති। බ්රාහ්මණො තථා අකාසි। සත්ථා පුනදිවසෙ සපරිවාරො තස්ස ගෙහං අගමාසි। සො හරිතුපලිත්තෙ සබ්බාලඞ්කාරපටිමණ්ඩිතෙ ගෙහෙ බුද්ධප්පමුඛං භික්ඛුසඞ්ඝං නිසීදාපෙත්වා අප්පොදකමධුපායසෙන <pb M=2.314/> චෙව පණීතෙන ඛාදනීයෙන ච පරිවිසි। අන්තරාභත්තස්මිංයෙව බ්රාහ්මණස්ස චත්තාරො පුත්තා සත්ථු සන්තිකෙ නිසීදිත්වා ආහංසු – “භො ගොතම, මයං අම්හාකං පිතරං පටිජග්ගාම න පමජ්ජාම <pb P=4.13/>, පස්සථිමස්ස අත්තභාව”න්ති।
bod:සත්ථා “කල්යාණං වො කතං, මාතාපිතුපොසනං නාම පොරාණකපණ්ඩිතානං ආචිණ්ණමෙවා”ති වත්වා “තස්ස නාගස්ස විප්පවාසෙන, විරූළ්හා සල්ලකී ච කුටජා චා”ති ඉමං එකාදසනිපාතෙ <b>මාතුපොසකනාගරාජජාතකං</b> (චරියා॰ 2.1 ආදයො; ජා॰ 1.11.1 ආදයො) විත්ථාරෙන කථෙත්වා ඉමං ගාථං අභාසි –
gax:324:“ධනපාලො නාම කුඤ්ජරො,
gax:කටුකභෙදනො දුන්නිවාරයො।
gax:බද්ධො <pb V=2.289/> කබළං න භුඤ්ජති,
gae:සුමරති නාගවනස්ස කුඤ්ජරො”ති॥
bod:තත්ථ <b>ධනපාලො නාමා</b>ති තදා කාසිකරඤ්ඤා හත්ථාචරියං පෙසෙත්වා රමණීයෙ නාගවනෙ ගාහාපිතස්ස හත්ථිනො එතං නාමං। <b>කටුකභෙදනො</b>ති තිඛිණමදො। හත්ථීනඤ්හි මදකාලෙ කණ්ණචූළිකා පභිජ්ජන්ති, පකතියාපි හත්ථිනො තස්මිං කාලෙ අඞ්කුසෙ වා <pb P=4.14/> කුන්තතොමරෙ වා න ගණෙන්ති, චණ්ඩා භවන්ති। සො පන අතිචණ්ඩොයෙව। තෙන වුත්තං – <b>කටුකභෙදනො දුන්නිවාරයො</b>ති। <b>බද්ධො කබළං න භුඤ්ජතී</b>ති සො බද්ධො හත්ථිසාලං පන නෙත්වා විචිත්රසාණියා පරික්ඛිපාපෙත්වා කතගන්ධපරිභණ්ඩාය උපරි බද්ධවිචිත්රවිතානාය භූමියා ඨපිතො රඤ්ඤා රාජාරහෙන නානග්ගරසෙන භොජනෙන උපට්ඨාපිතොපි කිඤ්චි භුඤ්ජිතුං න ඉච්ඡි, තමත්ථං සන්ධාය “බද්ධො කබළං න භුඤ්ජතී”ති වුත්තං। <b>සුමරති නාගවනස්සා</b>ති සො රමණීයං මෙ වසනට්ඨානන්ති නාගවනං සරති। “මාතා පන මෙ අරඤ්ඤෙ පුත්තවියොගෙන දුක්ඛප්පත්තා අහොසි, මාතාපිතුඋපට්ඨානධම්මො න මෙ පූරති, කිං මෙ ඉමිනා භොජනෙනා”ති ධම්මිකං මාතාපිතුඋපට්ඨානධම්මමෙව සරි। තං පන යස්මා තස්මිං නාගවනෙයෙව <pb P=4.15/> ඨිතො සක්කා පූරෙතුං, තෙන වුත්තං – <b>සුමරති නාගවනස්ස කුඤ්ජරො</b>ති। සත්ථරි ඉමං අත්තනො පුබ්බචරියං <pb M=2.315/> ආනෙත්වා කථෙන්තෙ කථෙන්තෙයෙව සබ්බෙපි තෙ අස්සුධාරා පවත්තෙත්වා මුදුහදයා ඔහිතසොතා භවිංසු। අථ නෙසං භගවා සප්පායං විදිත්වා සච්චානි පකාසෙත්වා ධම්මං දෙසෙසි।
bod:දෙසනාවසානෙ සද්ධිං පුත්තෙහි චෙව සුණිසාහි ච බ්රාහ්මණො සොතාපත්තිඵලෙ පතිට්ඨහීති।
cen:පරිජිණ්ණබ්රාහ්මණපුත්තවත්ථු තතියං।
sub:4:පසෙනදිකොසලවත්ථු
bod:<b>මිද්ධී යදා හොතී</b>ති ඉමං ධම්මදෙසනං සත්ථා ජෙතවනෙ විහරන්තො රාජානං පසෙනදිකොසලං ආරබ්භ කථෙසි।
bod:එකස්මිඤ්හි සමයෙ රාජා තණ්ඩුලදොණස්ස ඔදනං තදුපියෙන සූපබ්යඤ්ජනෙන භුඤ්ජති। සො එකදිවසං භුත්තපාතරාසො භත්තසම්මදං අවිනොදෙත්වාව සත්ථු සන්තිකං ගන්ත්වා කිලන්තරූපො ඉතො චිතො ච සම්පරිවත්තති, නිද්දාය අභිභුය්යමානොපි <pb P=4.16/> උජුකං නිපජ්ජිතුං අසක්කොන්තො එකමන්තං <pb V=2.290/> නිසීදි। අථ නං සත්ථා ආහ – “කිං, මහාරාජ, අවිස්සමිත්වාව ආගතොසී”ති? “ආම, භන්තෙ, භුත්තකාලතො පට්ඨාය මෙ මහාදුක්ඛං හොතී”ති। අථ නං සත්ථා, “මහාරාජ, අතිබහුභොජනං එවං දුක්ඛං හොතී”ති වත්වා ඉමං ගාථමාහ –
gax:325:“මිද්ධී යදා හොති මහග්ඝසො ච,
gax:නිද්දායිතා සම්පරිවත්තසායී।
gax:මහාවරාහොව නිවාපපුට්ඨො,
gae:පුනප්පුනං ගබ්භමුපෙති මන්දො”ති॥
bod:තත්ථ <b>මිද්ධී</b>ති ථිනමිද්ධාභිභූතො। <b>මහග්ඝසො චා</b>ති මහාභොජනො ආහරහත්ථකඅලංසාටකතත්රවට්ටකකාකමාසකභුත්තවමිතකානං අඤ්ඤතරො විය। <b>නිවාපපුට්ඨො</b>ති කුණ්ඩකාදිනා සූකරභත්තෙන පුට්ඨො। ඝරසූකරො හි දහරකාලතො පට්ඨාය පොසියමානො ථූලසරීරකාලෙ ගෙහා බහි නික්ඛමිතුං අලභන්තො හෙට්ඨාමඤ්චාදීසු සම්පරිවත්තිත්වා <pb M=2.316/> අස්සසන්තො පස්සසන්තො සයතෙව। ඉදං වුත්තං හොති – යදා පුරිසො මිද්ධී ච <pb P=4.17/> හොති මහග්ඝසො ච, නිවාපපුට්ඨො මහාවරාහො විය ච අඤ්ඤෙන ඉරියාපථෙන යාපෙතුං අසක්කොන්තො නිද්දායනසීලො සම්පරිවත්තසායී, තදා සො “අනිච්චං දුක්ඛං අනත්තා”ති තීණි ලක්ඛණානි මනසිකාතුං න සක්කොති। තෙසං අමනසිකාරා මන්දපඤ්ඤො පුනප්පුනං ගබ්භමුපෙති, ගබ්භවාසතො න පරිමුච්චතීති। දෙසනාවසානෙ සත්ථා රඤ්ඤො උපකාරවසෙන –
gax:“මනුජස්ස සදා සතීමතො, මත්තං ජානතො ලද්ධභොජනෙ।
gae:තනුකස්ස භවන්ති වෙදනා, සණිකං ජීරති ආයු පාලය”න්ති॥ (සං॰ නි॰ 1.124)।
bod:ඉමං ගාථං වත්වා උත්තරමාණවං උග්ගණ්හාපෙත්වා “ඉමං ගාථං රඤ්ඤො භොජනවෙලාය පවෙදෙය්යාසි, ඉමිනා උපායෙන භොජනං පරිහාපෙය්යාසී”ති උපායං ආචික්ඛි, සො තථා අකාසි। රාජා අපරෙන සමයෙන නාළිකොදනපරමතාය සණ්ඨිතො සුසල්ලහුකසරීරො සුඛප්පත්තො සත්ථරි උප්පන්නවිස්සාසො සත්තාහං අසදිසදානං පවත්තෙසි। දානානුමොදනාය මහාජනො මහන්තං විසෙසං පාපුණීති।
cen:පසෙනදිකොසලවත්ථු චතුත්ථං।
sub:5:සානුසාමණෙරවත්ථු
bod:<b>ඉදං</b> <pb V=2.291/> <pb P=4.18/> <b>පුරෙ</b>ති ඉමං ධම්මදෙසනං සත්ථා ජෙතවනෙ විහරන්තො සානුං නාම සාමණෙරං ආරබ්භ කථෙසි।
bod:සො කිර එකිස්සා උපාසිකාය එකපුත්තකො අහොසි। අථ නං සා දහරකාලෙයෙව පබ්බාජෙසි। සො පබ්බජිතකාලතො පට්ඨාය සීලවා අහොසි වත්තසම්පන්නො, ආචරියුපජ්ඣායආගන්තුකානං වත්තං කතමෙව හොති। මාසස්ස අට්ඨමෙ දිවසෙ පාතොව උට්ඨාය උදකමාළකෙ උදකං උපට්ඨාපෙත්වා ධම්මස්සවනග්ගං සම්මජ්ජිත්වා ආසනං පඤ්ඤාපෙත්වා දීපං ජාලෙත්වා මධුරස්සරෙන ධම්මස්සවනං ඝොසෙති। භික්ඛූ තස්ස ථාමං ඤත්වා <pb M=2.317/> “සරභඤ්ඤං භණ සාමණෙරා”ති අජ්ඣෙසන්ති। සො “මය්හං හදයවාතො රුජති, කායො වා බාධතී”ති කිඤ්චි පච්චාහාරං අකත්වා ධම්මාසනං අභිරූහිත්වා ආකාසගඞ්ගං ඔතාරෙන්තො විය සරභඤ්ඤං වත්වා ඔතරන්තො “මය්හං මාතාපිතූනං ඉමස්මිං සරභඤ්ඤෙ පත්තිං දම්මී”ති වදති। තස්ස මනුස්සා මාතාපිතරො පත්තියා දින්නභාවං <pb P=4.19/> න ජානන්ති। අනන්තරත්තභාවෙ පනස්ස මාතා යක්ඛිනී හුත්වා නිබ්බත්තා, සා දෙවතාහි සද්ධිං ආගන්ත්වා ධම්මං සුත්වා “සාමණෙරෙන දින්නපත්තිං අනුමොදාමි, තාතා”ති වදති। “සීලසම්පන්නො ච නාම භික්ඛු සදෙවකස්ස ලොකස්ස පියො හොතී”ති තස්මිං සාමණෙරෙ දෙවතා සලජ්ජා සගාරවා මහාබ්රහ්මානං විය අග්ගික්ඛන්ධං විය ච නං මඤ්ඤන්ති। සාමණෙරෙ ගාරවෙන තඤ්ච යක්ඛිනිං ගරුකං කත්වා පස්සන්ති। තා ධම්මස්සවනයක්ඛසමාගමාදීසු “සානුමාතා සානුමාතා”ති යක්ඛිනියා අග්ගාසනං අග්ගොදකං අග්ගපිණ්ඩං දෙන්ති। මහෙසක්ඛාපි යක්ඛා තං දිස්වා මග්ගා ඔක්කමන්ති, ආසනා වුට්ඨහන්ති।
bod:අථ ඛො සාමණෙරො වුඩ්ඪිමන්වාය පරිපක්කින්ද්රියො අනභිරතියා පීළිතො අනභිරතිං විනොදෙතුං අසක්කොන්තො පරුළ්හකෙසනඛො කිලිට්ඨනිවාසනපාරුපනො කස්සචි අනාරොචෙත්වා පත්තචීවරමාදාය එකකොව මාතුඝරං අගමාසි। උපාසිකා පුත්තං දිස්වා වන්දිත්වා ආහ – “කිං, තාත, ත්වං පුබ්බෙ <pb P=4.20/> ආචරියුපජ්ඣායෙහි වා දහරසාමණෙරෙහි වා සද්ධිං ඉධාගච්ඡසි, කස්මා එකකොව අජ්ජ ආගතොසී”ති? සො උක්කණ්ඨිතභාවං ආරොචෙසි। සා උපාසිකා නානප්පකාරෙන ඝරාවාසෙ ආදීනවං දස්සෙත්වා පුත්තං ඔවදමානාපි සඤ්ඤාපෙතුං අසක්කොන්තී “අප්පෙව නාම අත්තනො ධම්මතායපි සල්ලක්ඛෙය්යා”ති අනුය්යොජෙත්වා “තිට්ඨ, තාත, යාව තෙ යාගුභත්තං සම්පාදෙමි, යාගුං පිවිත්වා කතභත්තකිච්චස්ස තෙ මනාපානි වත්ථානි නීහරිත්වා දස්සාමී”ති වත්වා ආසනං පඤ්ඤාපෙත්වා අදාසි। නිසීදි සාමණෙරො। උපාසිකා මුහුත්තෙනෙව යාගුඛජ්ජකං <pb V=2.292/> සම්පාදෙත්වා අදාසි। අථ “භත්තං සම්පාදෙස්සාමී”ති අවිදූරෙ නිසින්නා තණ්ඩුලෙ ධොවති। තස්මිං සමයෙ සා යක්ඛිනී “කහං නු ඛො සාමණෙරො, කච්චි භික්ඛාහාරං ලභති, නො”ති ආවජ්ජමානා තස්ස විබ්භමිතුකාමතාය නිසින්නභාවං ඤත්වා “සාමණෙරො මෙ මහෙසක්ඛානං දෙවතානං අන්තරෙ ලජ්ජං උප්පාදෙය්ය, ගච්ඡාමිස්ස විබ්භමනෙ අන්තරායං කරිස්සාමී”ති ආගන්ත්වා තස්ස සරීරෙ අධිමුච්චිත්වා <pb M=2.318/> ගීවං පරිවත්තෙත්වා ඛෙළෙන පග්ඝරන්තෙන භූමියං <pb P=4.21/> නිපති। උපාසිකා පුත්තස්ස තං විප්පකාරං දිස්වා වෙගෙන ගන්ත්වා පුත්තං ආලිඞ්ගෙත්වා ඌරූසු නිපජ්ජාපෙසි। සකලගාමවාසිනො ආගන්ත්වා බලිකම්මාදීනි කරිංසු। උපාසිකා පන පරිදෙවමානා ඉමා ගාථා අභාසි –
gax:“චාතුද්දසිං පඤ්චදසිං, යා ච පක්ඛස්ස අට්ඨමී।
gae:පාටිහාරියපක්ඛඤ්ච, අට්ඨඞ්ගසුසමාගතං॥
gax:“උපොසථං උපවසන්ති, බ්රහ්මචරියං චරන්ති යෙ।
gax:න තෙහි යක්ඛා කීළන්ති, ඉති මෙ අරහතං සුතං।
gae:සා දානි අජ්ජ පස්සාමි, යක්ඛා කීළන්ති සානුනා”ති॥ (සං॰ නි॰ 1.239)।
bod:උපාසිකාය වචනං සුත්වා –
gax:“චාතුද්දසිං පඤ්චදසිං, යා ච පක්ඛස්ස අට්ඨමී।
gae:පාටිහාරියපක්ඛඤ්ච, අට්ඨඞ්ගසුසමාගතං॥
gax:“උපොසථං උපවසන්ති, බ්රහ්මචරියං චරන්ති යෙ।
gae:න තෙහි යක්ඛා කීළන්ති, සාහු තෙ අරහතං සුත”න්ති॥ (සං॰ නි॰ 1.239) –
uni:වත්වා ආහ –
gax:“සානුං පබුද්ධං වජ්ජාසි, යක්ඛානං වචනං ඉදං।
gae:මාකාසි පාපකං කම්මං, ආවි වා යදි වා රහො॥
gax:“සචෙ <pb V=2.293/> ච පාපකං කම්මං, කරිස්සසි කරොසි වා।
gae:න තෙ දුක්ඛා පමුත්යත්ථි, උප්පච්චාපි පලායතො”ති॥ (සං॰ නි॰ 1.239)।
bod:එවං <pb P=4.22/> පාපකං කම්මං කත්වා සකුණස්ස විය උප්පතිත්වා පලායතොපි තෙ මොක්ඛො නත්ථීති වත්වා සා යක්ඛිනී සාමණෙරං මුඤ්චි। සො අක්ඛීනි උම්මීලෙත්වා මාතරං කෙසෙ විකිරිය අස්සසන්තිං පස්සසන්තිං රොදමානං සකලගාමවාසිනො ච සන්නිපතිතෙ දිස්වා අත්තනො යක්ඛෙන ගහිතභාවං අජානන්තො “අහං පුබ්බෙ පීඨෙ නිසින්නො, මාතා මෙ අවිදූරෙ නිසීදිත්වා තණ්ඩුලෙ ධොවි, ඉදානි පනම්හි භූමියං නිපන්නො, කිං නු ඛො එත”න්ති නිපන්නකොව මාතරං ආහ –
gax:“මතං <pb M=2.319/> වා අම්ම රොදන්ති, යො වා ජීවං න දිස්සති।
gae:ජීවන්තං අම්ම පස්සන්තී, කස්මා මං අම්ම රොදසී”ති॥ (ථෙරගා॰ 44; සං॰ නි॰ 1.239)।
bod:අථස්ස මාතා වත්ථුකාමකිලෙසකාමෙ පහාය පබ්බජිතස්ස පුන විබ්භමනත්ථං ආගමනෙ ආදීනවං දස්සෙන්තී ආහ –
gax:“මතං වා පුත්ත රොදන්ති, යො වා ජීවං න දිස්සති।
gax:යො ච කාමෙ චජිත්වාන, පුනරාගච්ඡතෙ ඉධ।
gae:තං වාපි පුත්ත රොදන්ති, පුන ජීවං මතො හි සො”ති॥ (සං॰ නි॰ 1.239)।
bod:එවඤ්ච <pb P=4.23/> පන වත්වා ඝරාවාසං කුක්කුළසදිසඤ්චෙව නරකසදිසඤ්ච කත්වා ඝරාවාසෙ ආදීනවං දස්සෙන්තී පුන ආහ –
gax:“කුක්කුළා උබ්භතො තාත, කුක්කුළං පතිතුමිච්ඡසි।
gae:නරකා උබ්භතො තාත, නරකං පතිතුමිච්ඡසී”ති॥ (සං॰ නි॰ 1.239)।
bod:අථ නං, “පුත්ත, භද්දං තව හොතු, මයා පන ‘අයං නො පුත්තකො ඩය්හමානො’ති ගෙහා භණ්ඩං <pb V=2.294/> විය නීහරිත්වා බුද්ධසාසනෙ පබ්බාජිතො, ඝරාවාසෙ පුන ඩය්හිතුං ඉච්ඡසි। අභිධාවථ පරිත්තායථ නොති ඉමමත්ථං කස්ස උජ්ඣාපයාම කං නිජ්ඣාපයාමා”ති දීපෙතුං ඉමං ගාථමාහ –
gax:“අභිධාවථ භද්දන්තෙ, කස්ස උජ්ඣාපයාමසෙ।
gae:ආදිත්තා නීහතං භණ්ඩං, පුන ඩය්හිතුමිච්ඡසී”ති॥ (සං॰ නි॰ 1.239)।
bod:සො මාතරි කථෙන්තියා කථෙන්තියා සල්ලක්ඛෙත්වා “නත්ථි මය්හං ගිහිභාවෙන අත්ථො”ති ආහ। අථස්ස මාතා “සාධු, තාතා”ති තුට්ඨා පණීතභොජනං භොජෙත්වා “කතිවස්සොසි, තාතා”ති පුච්ඡිත්වා පරිපුණ්ණවස්සභාවං ඤත්වා තිචීවරං පටියාදෙසි। සො පරිපුණ්ණපත්තචීවරො උපසම්පදං ලභි। අථස්ස අචිරූපසම්පන්නස්ස සත්ථා චිත්තනිග්ගහෙ උස්සාහං ජනෙන්තො “චිත්තං <pb P=4.24/> නාමෙතං නානාරම්මණෙසු දීඝරත්තං චාරිකං චරන්තං අනිග්ගණ්හන්තස්ස සොත්ථිභාවො නාම නත්ථි, තස්මා අඞ්කුසෙන මත්තහත්ථිනො විය චිත්තස්ස නිග්ගණ්හනෙ යොගො කරණීයො”ති වත්වා ඉමං ගාථමාහ –
gax:326:“ඉදං <pb M=2.320/> පුරෙ චිත්තමචාරි චාරිකං,
gax:යෙනිච්ඡකං යත්ථකාමං යථාසුඛං।
gax:තදජ්ජහං නිග්ගහෙස්සාමි යොනිසො,
gae:හත්ථිප්පභින්නං විය අඞ්කුසග්ගහො”ති॥
bod:තස්සත්ථො – ඉදං චිත්තං නාම ඉතො පුබ්බෙ රූපාදීසු ච ආරම්මණෙසු රාගාදීනං යෙන කාරණෙන ඉච්ඡති, යත්ථෙවස්ස කාමො උප්පජ්ජති, තස්ස වසෙන යත්ථ කාමං යථාරුචි චරන්තස්ස සුඛං හොති, තථෙව විචරණතො යථාසුඛං දීඝරත්තං චාරිකං චරි, තං අජ්ජ අහං පභින්නං මත්තහත්ථිං හත්ථාචරියසඞ්ඛාතො ඡෙකො අඞ්කුසග්ගහො අඞ්කුසෙන විය යොනිසොමනසිකාරෙන නිග්ගහෙස්සාමි, නාස්ස වීතික්කමිතුං දස්සාමීති।
bod:දෙසනාවසානෙ සානුනා සද්ධිං ධම්මස්සවනාය උපසඞ්කමන්තානං <pb P=4.25/> බහූනං දෙවතානං ධම්මාභිසමයො අහොසි। සොපායස්මා තෙපිටකං බුද්ධවචනං උග්ගණ්හිත්වා මහාධම්මකථිකො හුත්වා වීසවස්සසතං ඨත්වා සකලජම්බුදීපං සඞ්ඛොභෙත්වා පරිනිබ්බායීති।
cen:සානුසාමණෙරවත්ථු පඤ්චමං।
sub:6:පාවෙය්යකහත්ථිවත්ථු
bod:<b>අප්පමාදරතා</b>ති <pb V=2.295/> ඉමං ධම්මදෙසනං සත්ථා ජෙතවනෙ විහරන්තො කොසලරඤ්ඤො පාවෙය්යකං නාම හත්ථිං ආරබ්භ කථෙසි।
bod:සො කිර හත්ථී තරුණකාලෙ මහාබලො හුත්වා අපරෙන සමයෙන ජරාවාතවෙගබ්භාහතො හුත්වා එකං මහන්තං සරං ඔරුය්හ කලලෙ ලග්ගිත්වා උත්තරිතුං නාසක්ඛි। මහාජනො තං දිස්වා “එවරූපොපි නාම හත්ථී ඉමං දුබ්බලභාවං පත්තො”ති කථං සමුට්ඨාපෙසි। රාජා තං පවත්තිං සුත්වා හත්ථාචරියං ආණාපෙසි – “ගච්ඡ, ආචරිය, තං හත්ථිං කලලතො උද්ධරාහී”ති। සො ගන්ත්වා තස්මිං ඨානෙ සඞ්ගාමසීසං දස්සෙත්වා සඞ්ගාමභෙරිං ආකොටාපෙසි। මානජාතිකො හත්ථී වෙගෙනුට්ඨාය ථලෙ පතිට්ඨහි। භික්ඛූ තං කාරණං දිස්වා සත්ථු ආරොචෙසුං। සත්ථා “තෙන, භික්ඛවෙ <pb M=2.321/>, හත්ථිනා <pb P=4.26/> පකතිපඞ්කදුග්ගතො අත්තා උද්ධටො, තුම්හෙ පන කිලෙසදුග්ගෙ පක්ඛන්දා। තස්මා යොනිසො පදහිත්වා තුම්හෙපි තතො අත්තානං උද්ධරථා”ති වත්වා ඉමං ගාථමාහ –
gax:327:“අප්පමාදරතා හොථ, සචිත්තමනුරක්ඛථ।
gae:දුග්ගා උද්ධරථත්තානං, පඞ්කෙ සන්නොව කුඤ්ජරො”ති॥
bod:තත්ථ <b>අප්පමාදරතා</b>ති සතියා අවිප්පවාසෙ අභිරතා හොථ। <b>සචිත්ත</b>න්ති රූපාදීසු ආරම්මණෙසු අත්තනො චිත්තං යථා වීතික්කමං න කරොති, එවං රක්ඛථ। <b>දුග්ගා</b>ති යථා සො පඞ්කෙ සන්නො කුඤ්ජරො හත්ථෙහි ච පාදෙහි ච වායාමං කත්වා පඞ්කදුග්ගතො අත්තානං උද්ධරිත්වා ථලෙ පතිට්ඨිතො, එවං තුම්හෙපි කිලෙසදුග්ගතො අත්තානං උද්ධරථ, නිබ්බානථලෙ පතිට්ඨාපෙථාති අත්ථො।
bod:දෙසනාවසානෙ තෙ භික්ඛූ අරහත්තෙ පතිට්ඨහිංසූති।
cen:පාවෙය්යකහත්ථිවත්ථු ඡට්ඨං।
sub:7:සම්බහුලභික්ඛුවත්ථු
bod:<b>සචෙ ලභෙථා</b>ති ඉමං ධම්මදෙසනං සත්ථා පාලිලෙය්යකං නිස්සාය රක්ඛිතවනසණ්ඩෙ විහරන්තො සම්බහුලෙ <pb V=2.296/> භික්ඛූ ආරබ්භ කථෙසි। වත්ථු <pb P=4.27/> යමකවග්ගෙ “පරෙ ච න විජානන්තී”ති ගාථාවණ්ණනාය ආගතමෙව। වුත්තඤ්හෙතං (ධ॰ ප॰ අට්ඨ॰ 1.5 කොසම්බකවත්ථු) –
bod:තථාගතස්ස තත්ථ හත්ථිනාගෙන උපට්ඨියමානස්ස වසනභාවො සකලජම්බුදීපෙ පාකටො අහොසි। සාවත්ථිනගරතො “අනාථපිණ්ඩිකො විසාඛා මහාඋපාසිකා”ති එවමාදීනි මහාකුලානි ආනන්දත්ථෙරස්ස සාසනං පහිණිංසු “සත්ථාරං නො, භන්තෙ, දස්සෙථා”ති। දිසාවාසිනොපි පඤ්චසතා භික්ඛූ වුට්ඨවස්සා ආනන්දත්ථෙරං උපසඞ්කමිත්වා “චිරස්සුතා නො, ආවුසො ආනන්ද, භගවතො සම්මුඛා ධම්මී කථා, සාධු මයං, ආවුසො ආනන්ද, ලභෙය්යාම භගවතො සම්මුඛා ධම්මිං කථං සවනායා”ති යාචිංසු। ථෙරො තෙ භික්ඛූ ආදාය තත්ථ ගන්ත්වා “තෙමාසං <pb M=2.322/> එකවිහාරිනො තථාගතස්ස සන්තිකං එත්තකෙහි භික්ඛූහි සද්ධිං උපසඞ්කමනං අයුත්ත”න්ති චින්තෙත්වා තෙ භික්ඛූ බහි ඨපෙත්වා එකකොව සත්ථාරං උපසඞ්කමි। පාලිලෙය්යකො තං දිස්වා දණ්ඩමාදාය පක්ඛන්දි। තං සත්ථා ඔලොකෙත්වා “අපෙහි, අපෙහි, පාලිලෙය්යක, මා වාරයි, බුද්ධුපට්ඨාකො එසො”ති ආහ। සො තත්ථෙව දණ්ඩං ඡඩ්ඩෙත්වා පත්තචීවරපටිග්ගහණං ආපුච්ඡි। ථෙරො නාදාසි। නාගො “සචෙ උග්ගහිතවත්තො භවිස්සති, සත්ථු නිසීදනපාසාණඵලකෙ අත්තනො පරික්ඛාරං න ඨපෙස්සතී”ති චින්තෙසි। ථෙරො පත්තචීවරං භූමියං ඨපෙසි। වත්තසම්පන්නා හි ගරූනං ආසනෙ වා සයනෙ වා අත්තනො පරික්ඛාරං න ඨපෙන්ති।
bod:ථෙරො සත්ථාරං වන්දිත්වා එකමන්තං <pb P=4.28/> නිසීදි। සත්ථා “එකකොව ආගතොසී”ති පුච්ඡිත්වා පඤ්චහි භික්ඛුසතෙහි ආගතභාවං සුත්වා “කහං පන තෙ”ති පුච්ඡිත්වා “තුම්හාකං චිත්තං අජානන්තො බහි ඨපෙත්වා ආගතොම්හී”ති වුත්තෙ “පක්කොසාහි නෙ”ති ආහ। ථෙරො තථා අකාසි। සත්ථා තෙහි භික්ඛූහි සද්ධිං පටිසන්ථාරං කත්වා තෙහි භික්ඛූහි, “භන්තෙ, භගවා බුද්ධසුඛුමාලො චෙව ඛත්තියසුඛුමාලො ච, තුම්හෙහි තෙමාසං එකකෙහි තිට්ඨන්තෙහි නිසීදන්තෙහි ච දුක්කරං කතං, වත්තපටිවත්තකාරකොපි මුඛොදකාදිදායකොපි නාහොසි මඤ්ඤෙ”ති වුත්තෙ, “භික්ඛවෙ, පාලිලෙය්යකහත්ථිනා මම සබ්බකිච්චානි කතානි। එවරූපඤ්හි සහායං ලභන්තෙන එකකොව වසිතුං යුත්තං, අලභන්තස්ස එකචාරිකභාවොව සෙය්යො”ති වත්වා නාගවග්ගෙ ඉමා ගාථා අභාසි –
gax:328:“සචෙ ලභෙථ නිපකං සහායං,
gax:සද්ධිංචරං සාධුවිහාරි ධීරං।
gax:අභිභුය්ය සබ්බානි පරිස්සයානි,
gae:චරෙය්ය තෙනත්තමනො සතීමා॥
gax:329:“නො <pb V=2.297/> චෙ ලභෙථ නිපකං සහායං,
gax:සද්ධිංචරං සාධුවිහාරි ධීරං।
gax:රාජාව රට්ඨං විජිතං පහාය,
gae:එකො චරෙ මාතඞ්ගරඤ්ඤෙව නාගො॥
gax:330:“එකස්ස <pb M=2.323/> <pb P=4.29/> චරිතං සෙය්යො,
gax:නත්ථි බාලෙ සහායතා।
gax:එකො චරෙ න ච පාපානි කයිරා,
gae:අප්පොස්සුක්කො මාතඞ්ගරඤ්ඤෙව නාගො”ති॥
bod:තත්ථ <b>නිපක</b>න්ති නෙපක්කපඤ්ඤාය සමන්නාගතං। <b>සාධුවිහාරි ධීර</b>න්ති භද්දකවිහාරිං පණ්ඩිතං। <b>පරිස්සයානී</b>ති තාදිසං මෙත්තාවිහාරිං සහායං ලභන්තො සීහබ්යග්ඝාදයො පාකටපරිස්සයෙ ච රාගභයදොසභයමොහභයාදයො පටිච්ඡන්නපරිස්සයෙ චාති සබ්බෙව පරිස්සයෙ අභිභවිත්වා තෙන සද්ධිං අත්තමනො උපට්ඨිතසතී හුත්වා චරෙය්ය, විහරෙය්යාති අත්ථො।
bod:<b>රාජාව රට්ඨ</b>න්ති රට්ඨං හිත්වා ගතො මහාජනකරාජා විය। ඉදං වුත්තං හොති – යථා විජිතභූමිපදෙසො රාජා “ඉදං රජ්ජං නාම මහන්තං පමාදට්ඨානං, කිං මෙ රජ්ජෙන කාරිතෙනා”ති විජිතං රට්ඨං පහාය එකකොව මහාරඤ්ඤං පවිසිත්වා තාපසපබ්බජ්ජං පබ්බජිත්වා චතූසු ඉරියාපථෙසු එකකොව චරති, එවං එකකොව චරෙය්යාති। <b>මාතඞ්ගරඤ්ඤෙව නාගො</b>ති යථා ච “අහං ඛො ආකිණ්ණො විහරාමි හත්ථීහි හත්ථිනීහි <pb P=4.30/> හත්ථිකළභෙහි හත්ථිච්ඡාපෙහි, ඡින්නග්ගානි චෙව තිණානි ඛාදාමි, ඔභග්ගොභග්ගඤ්ච මෙ සාඛාභඞ්ගං ඛාදන්ති, ආවිලානි ච පානීයානි පිවාමි, ඔගාහා ච මෙ උත්තිණ්ණස්ස හත්ථිනියො කායං උපනිඝංසන්තියො ගච්ඡන්ති, යංනූනාහං එකකොව ගණම්හා වූපකට්ඨො විහරෙය්ය”න්ති (මහාව॰ 467; උදා॰ 35) එවං පටිසඤ්චික්ඛිත්වා ගමනතො මාතඞ්ගොති ලද්ධනාමො ඉමස්මිං අරඤ්ඤෙ අයං හත්ථිනාගො යූථං පහාය සබ්බිරියාපථෙසු එකකොව සුඛං චරති, එවම්පි එකොව චරෙය්යාති අත්ථො।
bod:<b>එකස්සා</b>ති පබ්බජිතස්ස හි පබ්බජිතකාලතො පට්ඨාය එකීභාවාභිරතස්ස එකකස්සෙව චරිතං සෙය්යො। <b>නත්ථි බාලෙ සහායතා</b>ති චූළසීලං මජ්ඣිමසීලං මහාසීලං දස කථාවත්ථූනි තෙරස ධුතඞ්ගගුණානි විපස්සනාඤාණං චත්තාරො මග්ගා චත්තාරි ඵලානි තිස්සො විජ්ජා ඡ අභිඤ්ඤා අමතමහානිබ්බානන්ති අයඤ්හි සහායතා නාම। සා බාලෙ <pb P=4.31/> නිස්සාය අධිගන්තුං <pb M=2.324/> න සක්කාති <pb V=2.298/> නත්ථි බාලෙ සහායතා। <b>එකො</b>ති ඉමිනා කාරණෙන සබ්බිරියාපථෙසු එකකොව චරෙය්ය, අප්පමත්තකානිපි න ච පාපානි කයිරා। යථා සො අප්පොස්සුක්කො නිරාලයො ඉමස්මිං අරඤ්ඤෙ මාතඞ්ගනාගො ඉච්ඡිතිච්ඡිතට්ඨානෙ සුඛං චරති, එවං එකකොව හුත්වා චරෙය්ය, අප්පමත්තකානිපි න ච පාපානි කරෙය්යාති අත්ථො। තස්මා තුම්හෙහි පතිරූපං සහායං අලභන්තෙහි එකචාරීහෙව භවිතබ්බන්ති ඉමමත්ථං දස්සෙන්තො සත්ථා තෙසං භික්ඛූනං ඉමං ධම්මදෙසනං දෙසෙසි।
bod:දෙසනාවසානෙ පඤ්චසතාපි තෙ භික්ඛූ අරහත්තෙ පතිට්ඨහිංසූති।
cen:සම්බහුලභික්ඛුවත්ථු සත්තමං।
sub:8:මාරවත්ථු
bod:<b>අත්ථම්හී</b>ති ඉමං ධම්මදෙසනං සත්ථා හිමවන්තපදෙසෙ අරඤ්ඤකුටිකායං විහරන්තො මාරං ආරබ්භ කථෙසි।
bod:තස්මිං කිර කාලෙ රාජානො මනුස්සෙ පීළෙත්වා රජ්ජං කාරෙන්ති। අථ භගවා අධම්මිකරාජූනං රජ්ජෙ දණ්ඩකරණපීළිතෙ මනුස්සෙ දිස්වා කාරුඤ්ඤෙන එවං චින්තෙසි <pb P=4.32/> – “සක්කා නු ඛො රජ්ජං කාරෙතුං අහනං අඝාතයං, අජිනං අජාපයං, අසොචං අසොචාපයං ධම්මෙනා”ති, මාරො පාපිමා තං භගවතො පරිවිතක්කං ඤත්වා “සමණො ගොතමො ‘සක්කා නු ඛො රජ්ජං කාරෙතු’න්ති චින්තෙසි, ඉදානි රජ්ජං කාරෙතුකාමො භවිස්සති, රජ්ජඤ්ච නාමෙතං පමාදට්ඨානං, තං කාරෙන්තෙ සක්කා ඔකාසං ලභිතුං, ගච්ඡාමි උස්සාහමස්ස ජනෙස්සාමී”ති චින්තෙත්වා සත්ථාරං උපසඞ්කමිත්වා ආහ – “කාරෙතු, භන්තෙ, භගවා රජ්ජං, කාරෙතු සුගතො රජ්ජං අහනං අඝාතයං, අජිනං අජාපයං, අසොචං අසොචාපයං ධම්මෙනා”ති। අථ නං සත්ථා “කිං පන මෙ ත්වං, පාපිම, පස්සසි, යං මං ත්වං එවං වදෙසී”ති වත්වා “භගවතා ඛො, භන්තෙ, චත්තාරො ඉද්ධිපාදා සුභාවිතා। ආකඞ්ඛමානො හි භගවා හිමවන්තං පබ්බතරාජං ‘සුවණ්ණ’න්ති අධිමුච්චෙය්ය, තඤ්ච සුවණ්ණමෙව අස්ස, අහම්පි ඛො ධනෙන ධනකරණීයං කරිස්සාමි, තුම්හෙ ධම්මෙන රජ්ජං කාරෙස්සථා”ති තෙන වුත්තෙ –
gax:“පබ්බතස්ස <pb M=2.325/> සුවණ්ණස්ස, ජාතරූපස්ස කෙවලො।
gae:ද්විත්තාව නාලමෙකස්ස, ඉති විද්වා සමඤ්චරෙ॥
gax:“යො <pb V=2.299/> <pb P=4.33/> දුක්ඛමදක්ඛි යතොනිදානං,
gax:කාමෙසු සො ජන්තු කථං නමෙය්ය।
gax:උපධිං විදිත්වා සඞ්ගොති ලොකෙ,
gae:තස්සෙව ජන්තු විනයාය සික්ඛෙ”ති॥ (සං॰ නි॰ 1.156) –
uni:ඉමාහි ගාථාහි සංවෙජෙත්වා “අඤ්ඤො එව ඛො, පාපිම, තව ඔවාදො, අඤ්ඤො මම, තයා සද්ධිං ධම්මසංසන්දනා නාම නත්ථි, අහඤ්හි එවං ඔවදාමී”ති වත්වා ඉමා ගාථා අභාසි –
gax:331:“අත්ථම්හි ජාතම්හි සුඛා සහායා,
gax:තුට්ඨී සුඛා යා ඉතරීතරෙන।
gax:පුඤ්ඤං සුඛං ජීවිතසඞ්ඛයම්හි,
gae:සබ්බස්ස දුක්ඛස්ස සුඛං පහානං॥
gax:332:“සුඛා මත්තෙය්යතා ලොකෙ,
gax:අථො පෙත්තෙය්යතා සුඛා।
gax:සුඛා සාමඤ්ඤතා ලොකෙ,
gae:අථො බ්රහ්මඤ්ඤතා සුඛා॥
gax:333:“සුඛං යාව ජරාසීලං, සුඛා සද්ධා පතිට්ඨිතා।
gae:සුඛො පඤ්ඤාය පටිලාභො, පාපානං අකරණං සුඛ”න්ති॥
bod:තත්ථ <b>අත්ථම්හී</b>ති පබ්බජිතස්සාපි හි චීවරකරණාදිකෙ වා අධිකරණවූපසමාදිකෙ වා ගිහිනොපි <pb P=4.34/> කසිකම්මාදිකෙ වා බලවපක්ඛසන්නිස්සිතෙහි අභිභවනාදිකෙ වා කිච්චෙ උප්පන්නෙ යෙ තං කිච්චං නිප්ඵාදෙතුං වා වූපසමෙතුං වා සක්කොන්ති, එවරූපා සුඛා සහායාති අත්ථො। <b>තුට්ඨී සුඛා</b>ති යස්මා පන ගිහිනොපි සකෙන අසන්තුට්ඨා සන්ධිච්ඡෙදාදීනි ආරභන්ති, පබ්බජිතාපි නානප්පකාරං අනෙසනං। ඉති තෙ සුඛං න වින්දන්තියෙව। තස්මා යා ඉතරීතරෙන පරිත්තෙන වා විපුලෙන වා අත්තනො සන්තකෙන සන්තුට්ඨි, අයමෙව සුඛාති අත්ථො। <b>පුඤ්ඤ</b>න්ති මරණකාලෙ පන යථාජ්ඣාසයෙන පත්ථරිත්වා කතපුඤ්ඤකම්මමෙව <pb M=2.326/> සුඛං। <b>සබ්බස්සා</b>ති සකලස්සපි පන වට්ටදුක්ඛස්ස පහානසඞ්ඛාතං අරහත්තමෙව ඉමස්මිං ලොකෙ සුඛං නාම।
bod:<b>මත්තෙය්යතා</b>ති <pb V=2.300/> මාතරි සම්මා පටිපත්ති। <b>පෙත්තෙය්යතා</b>ති පිතරි සම්මා පටිපත්ති। උභයෙනපි මාතාපිතූනං උපට්ඨානමෙව කථිතං। මාතාපිතරො හි පුත්තානං අනුපට්ඨහනභාවං ඤත්වා අත්තනො සන්තකං භූමියං වා නිදහන්ති, පරෙසං වා විස්සජ්ජෙන්ති, “මාතාපිතරො න උපට්ඨහන්තී”ති නෙසං නින්දාපි වඩ්ඪති, කායස්ස භෙදා ගූථනිරයෙපි නිබ්බත්තන්ති। යෙ පන මාතාපිතරො සක්කච්චං උපට්ඨහන්ති, තෙ <pb P=4.35/> තෙසං සන්තකං ධනම්පි පාපුණන්ති, පසංසම්පි ලභන්ති, කායස්ස භෙදා සග්ගෙ නිබ්බත්තන්ති। තස්මා උභයම්පෙතං සුඛන්ති වුත්තං। <b>සාමඤ්ඤතා</b>ති පබ්බජිතෙසු සම්මා පටිපත්ති। <b>බ්රහ්මඤ්ඤතා</b>ති බාහිතපාපෙසු බුද්ධපච්චෙකබුද්ධසාවකෙසු සම්මා පටිපත්තියෙව। උභයෙනපි තෙසං චතූහි පච්චයෙහි පටිජග්ගනභාවො කථිතො, ඉදම්පි ලොකෙ සුඛං නාම කථිකං।
bod:<b>සීල</b>න්ති මණිකුණ්ඩලරත්තවත්ථාදයො හි අලඞ්කාරා තස්මිං තස්මිං වයෙ ඨිතානංයෙව සොභන්ති। න දහරානං අලඞ්කාරො මහල්ලකකාලෙ, මහල්ලකානං වා අලඞ්කාරො දහරකාලෙ සොභති, “උම්මත්තකො එස මඤ්ඤෙ”ති ගරහුප්පාදනෙන පන දොසමෙව ජනෙති। පඤ්චසීලදසසීලාදිභෙදං පන සීලං දහරස්සාපි මහල්ලකස්සාපි සබ්බවයෙසු සොභතියෙව, “අහො වතායං සීලවා”ති පසංසුප්පාදනෙන සොමනස්සමෙව ආවහති। තෙන වුත්තං – <b>සුඛං යාව ජරා සීල</b>න්ති। <b>සද්ධා පතිට්ඨිතා</b>ති ලොකියලොකුත්තරතො දුවිධාපි සද්ධා නිච්චලා හුත්වා පතිට්ඨිතා। <b>සුඛො පඤ්ඤාය පටිලාභො</b>ති ලොකියලොකුත්තරපඤ්ඤාය පටිලාභො සුඛො। <b>පාපානං</b> <pb P=4.36/> <b>අකරණ</b>න්ති සෙතුඝාතවසෙන පන පාපානං අකරණං ඉමස්මිං ලොකෙ සුඛන්ති අත්ථො।
bod:දෙසනාවසානෙ බහූනං දෙවතානං ධම්මාභිසමයො අහොසීති।
cen:මාරවත්ථු අට්ඨමං।
cen:නාගවග්ගවණ්ණනා නිට්ඨිතා।
cen:තෙවීසතිමො වග්ගො।
