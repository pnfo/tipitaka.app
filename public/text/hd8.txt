cha:9:අසඞ්ඛතසංයුත්තං
tit:1:පඨමවග්ගො
sub:1-11:කායගතාසතිසුත්තාදිවණ්ණනා
bod:366-376:අසඞ්ඛතසංයුත්තෙ <pb V=3.148/> <pb M=3.148/> <pb P=3.111/> <b>අසඞ්ඛත</b>න්ති අකතං। <b>හිතෙසිනා</b>ති හිතං එසන්තෙන। <b>අනුකම්පකෙනා</b>ති අනුකම්පමානෙන। <b>අනුකම්පං උපාදායා</b>ති අනුකම්පං චිත්තෙන පරිග්ගහෙත්වා, පටිච්චාතිපි වුත්තං හොති। <b>කතං වො තං මයා</b>ති තං මයා ඉමං අසඞ්ඛතඤ්ච අසඞ්ඛතමග්ගඤ්ච දෙසෙන්තෙන තුම්හාකං කතං। එත්තකමෙව හි අනුකම්පකස්ස සත්ථු කිච්චං, යදිදං අවිපරීතධම්මදෙසනා। ඉතො පරං පන පටිපත්ති නාම සාවකානං කිච්චං। තෙනාහ <b>එතානි, භික්ඛවෙ, රුක්ඛමූලානි…පෙ॰… අම්හාකං අනුසාසනී</b>ති ඉමිනා රුක්ඛමූලසෙනාසනං දස්සෙති। <b>සුඤ්ඤාගාරානී</b>ති ඉමිනා ජනවිවිත්තං ඨානං। උභයෙන ච යොගානුරූපං සෙනාසනං ආචික්ඛති, දායජ්ජං නිය්යාතෙති।
bod:<b>ඣායථා</b>ති ආරම්මණූපනිජ්ඣානෙන අට්ඨතිංසාරම්මණානි, ලක්ඛණූපනිජ්ඣානෙන ච අනිච්චාදිතො ඛන්ධායතනාදීනි උපනිජ්ඣායථ, සමථඤ්ච විපස්සනඤ්ච වඩ්ඪෙථාති වුත්තං හොති। <b>මා පමාදත්ථා</b>ති මා පමජ්ජිත්ථ। <b>මා පච්ඡා විප්පටිසාරිනො අහුවත්ථා</b>ති යෙ හි පුබ්බෙ දහරකාලෙ අරොගකාලෙ සත්තසප්පායාදිසම්පත්තිකාලෙ සත්ථු සම්මුඛීභාවකාලෙ ච යොනිසොමනසිකාරරහිතා රත්තින්දිවං මඞ්කුලභත්තං හුත්වා සෙය්යසුඛං මිද්ධසුඛං අනුභොන්තා පමජ්ජන්ති, තෙ පච්ඡා ජරාකාලෙ රොගකාලෙ මරණකාලෙ විපත්තිකාලෙ සත්ථු පරිනිබ්බුතකාලෙ ච තං පුබ්බෙ පමාදවිහාරං අනුස්සරන්තා සප්පටිසන්ධිකාලකිරියඤ්ච භාරියං සම්පස්සමානා විප්පටිසාරිනො හොන්ති। තුම්හෙ පන තාදිසා මා අහුවත්ථාති දස්සෙන්තො ආහ <pb P=3.112/> “මා පච්ඡා විප්පටිසාරිනො අහුවත්ථා”ති।
bod:<b>අයං <pb V=3.149/> වො අම්හාකං අනුසාසනී</b>ති අයං අම්හාකං සන්තිකා “ඣායථ මා පමාදත්ථා”ති තුම්හාකං අනුසාසනී, ඔවාදොති වුත්තං හොති।
tit:2:දුතියවග්ගො
sub:1-33:අසඞ්ඛතසුත්තාදිවණ්ණනා
bod:377-409:<b>කායෙ</b> <pb M=3.149/> <b>කායානුපස්සී</b>තිආදීසු යං වත්තබ්බං, තං පරතො වක්ඛාම।
bod:<b>අනත</b>න්තිආදීසු තණ්හානතියා අභාවෙන අනතං। චතුන්නං ආසවානං අභාවෙන <b>අනාසවං</b>। පරමත්ථසච්චතාය <b>සච්චං</b>। වට්ටස්ස පරභාගට්ඨෙන <b>පාරං</b>। සණ්හට්ඨෙන <b>නිපුණං</b>। සුට්ඨු දුද්දසතාය <b>සුදුද්දසං</b>। ජරාය අජරිතත්තා <b>අජජ්ජරං</b>। ථිරට්ඨෙන <b>ධුවං</b>। අපලුජ්ජනතාය <b>අපලොකිතං</b>। චක්ඛුවිඤ්ඤාණෙන අපස්සිතබ්බත්තා <b>අනිදස්සනං</b>। තණ්හාමානදිට්ඨිපපඤ්චානං අභාවෙන <b>නිප්පපඤ්චං</b>।
bod:සන්තභාවට්ඨෙන <b>සන්තං</b>। මරණාභාවෙන <b>අමතං</b>। උත්තමට්ඨෙන <b>පණීතං</b>। සස්සිරිකට්ඨෙන <b>සිවං</b>। නිරුපද්දවතාය <b>ඛෙමං</b>। තණ්හාක්ඛයස්ස පච්චයත්තා <b>තණ්හක්ඛයං</b>।
bod:විම්හාපනීයට්ඨෙන අච්ඡරං පහරිතබ්බයුත්තකන්ති <b>අච්ඡරියං</b>। අභූතමෙව භූතං අජාතං හුත්වා අත්ථීති වා <b>අබ්භුතං</b>। නිද්දුක්ඛත්තා <b>අනීතිකං</b>। නිද්දුක්ඛසභාවත්තා <b>අනීතිකධම්මං</b>। වානාභාවෙන <b>නිබ්බානං</b>। බ්යාබජ්ඣාභාවෙනෙව <b>අබ්යාබජ්ඣං</b>। විරාගාධිගමස්ස පච්චයතො <b>විරාගං</b>। පරමත්ථසුද්ධිතාය <b>සුද්ධි</b>। තීහි භවෙහි මුත්තතාය <b>මුත්ති</b>। කාමාලයානං අභාවෙන <b>අනාලයං</b>। පතිට්ඨට්ඨෙන <b>දීපං</b>। අල්ලීයිතබ්බයුත්තට්ඨෙන <b>ලෙණං</b>। තායනට්ඨෙන <b>තාණං</b>। භයසරණට්ඨෙන <b>සරණං,</b> භයනාසනන්ති අත්ථො। පරං අයනං ගති පතිට්ඨාති <b>පරායණං</b>। සෙසමෙත්ථ වුත්තනයමෙවාති।
cen:අසඞ්ඛතසංයුත්තවණ්ණනා නිට්ඨිතා।
