cha:20:වීසතිමවග්ගො
sub:1:අසඤ්චිච්චකථාවණ්ණනා
bod:857-862:ඉදානි <pb P=.185/> <pb V=.270/> අසඤ්චිච්චකථා නාම හොති। තත්ථ “ආනන්තරියවත්ථූනි නාම ගරූනි භාරියානි, තස්මා අසඤ්චිච්චාපි තෙසු වත්ථූසු විකොපිතෙසු ආනන්තරිකො හොතී”ති යෙසං ලද්ධි, සෙය්යථාපි එකච්චානං උත්තරාපථකානං; තෙ සන්ධාය <b>අසඤ්චිච්චා</b>ති පුච්ඡා සකවාදිස්ස, ලද්ධිවසෙන පටිඤ්ඤා ඉතරස්ස। අථ නං “යස්මා ආනන්තරියකම්මං නාම කම්මපථප්පත්තං। යදි ච අසඤ්චිච්ච කම්මපථභෙදො සියා, අවසෙසා පාණාතිපාතාදයොපි අසඤ්චිච්ච භවෙය්යු”න්ති චොදනත්ථං <b>අසඤ්චිච්චපාණං හන්ත්වා</b>තිආදිමාහ। ඉතරො තථාරූපාය ලද්ධියා අභාවෙන පටික්ඛිපති। සෙසං යථාපාළිමෙව නිය්යාති। <b>න වත්තබ්බං මාතුඝාතකො</b>ති පුච්ඡා පරවාදිස්ස, රොගපටිකාරාදිකාලෙ අසඤ්චිච්ච ඝාතං සන්ධාය පටිඤ්ඤා සකවාදිස්ස। <b>නනු මාතා ජීවිතා වොරොපිතා</b>ති පඤ්හෙපි අසඤ්චිච්ච වොරොපිතං සන්ධාය පටිඤ්ඤා සකවාදිස්සෙව। එවං අධිප්පායං පන අග්ගහෙත්වා හඤ්චීති ලද්ධිපතිට්ඨාපනං ඉතරස්ස। තං අයොනිසො පතිට්ඨාපිතත්තා අප්පතිට්ඨිතමෙව। පිතුඝාතකාදීසුපි එසෙව නයො। සඞ්ඝභෙදකෙ පන ධම්මසඤ්ඤිං සන්ධාය <b>සඞ්ඝභෙදො ආනන්තරිකො</b>ති පුච්ඡා සකවාදිස්ස, “සඞ්ඝං සමග්ගං භෙත්වාන, කප්පං <pb M=.272/> නිරයම්හි පච්චතී”ති වචනං අයොනිසො ගහෙත්වා පටිඤ්ඤා පරවාදිස්ස। පුන <b>සබ්බෙ</b>ති පුට්ඨො සකපක්ඛෙ ධම්මසඤ්ඤිං සන්ධාය පටික්ඛිපති, පරපක්ඛෙ ධම්මසඤ්ඤිං සන්ධාය පටිජානාති। <b>ධම්මසඤ්ඤී</b>ති <pb P=.186/> පඤ්හද්වයෙපි එසෙව නයො। <b>නනු වුත්තං භගවතා</b>ති සුත්තං එකන්තෙනෙව ධම්මවාදිස්ස ආනන්තරිකභාවදස්සනත්ථං වුත්තං। <b>ආපායිකො නෙරයිකො</b>ති ගාථායපි අධම්මවාදීයෙව අධිප්පෙතො। ඉතරො පන අධිප්පායං අග්ගහෙත්වා ලද්ධිං පතිට්ඨපෙති। සා අයොනිසො පතිට්ඨාපිතත්තා අප්පතිට්ඨිතායෙවාති।
cen:අසඤ්චිච්චකථාවණ්ණනා।
sub:2:ඤාණකථාවණ්ණනා
bod:863-865:ඉදානි <pb V=.271/> ඤාණකථා නාම හොති। තත්ථ දුවිධං ඤාණං – ලොකියඤ්ච ලොකුත්තරඤ්ච। ලොකියං සමාපත්තිඤාණම්පි හොති දානාදිවසෙන පවත්තං කම්මස්සකතඤාණම්පි; ලොකුත්තරං සච්චපරිච්ඡෙදකං මග්ගඤාණම්පි ඵලඤාණම්පි। ඉමං පන විභාගං අකත්වා “සච්චපරිච්ඡෙදකමෙව ඤාණං න ඉතරං, තස්මා නත්ථි පුථුජ්ජනස්ස ඤාණ”න්ති යෙසං ලද්ධි, සෙය්යථාපි හෙතුවාදානං, තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। <b>පඤ්ඤා</b>තිආදි ඤාණවෙවචනදස්සනත්ථං වුත්තං। තෙනෙතං දීපෙති – යදි තස්ස ඤාණං නත්ථි, පඤ්ඤාදයොපි නත්ථි। අථ පඤ්ඤාදයො අත්ථි, ඤාණම්පි අත්ථි। කස්මා? පඤ්ඤාදීනං ඤාණතො අනඤ්ඤත්තාති। <b>පඨමං ඣාන</b>න්තිආදි සමාපත්තිඤාණස්ස දස්සනත්ථං වුත්තං। <b>දානං දදෙය්යා</b>තිආදි කම්මස්සකතඤාණස්ස। <b>දුක්ඛං පරිජානාතී</b>ති ලොකුත්තරමග්ගඤාණමෙව දීපෙති, න ච ලොකුත්තරමෙව ඤාණන්ති।
cen:ඤාණකථාවණ්ණනා।
sub:3:නිරයපාලකථාවණ්ණනා
bod:866:ඉදානි <pb P=.187/> නිරයපාලකථා නාම හොති। තත්ථ “නිරයෙ නෙරයිකකම්මානෙව නිරයපාලරූපවසෙන වධෙන්ති, නත්ථි නිරයපාලා නාම සත්තා”ති <pb M=.273/> යෙසං ලද්ධි, සෙය්යථාපි අන්ධකානං; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං “යදි තත්ථ නිරයපාලා න සියුං, කම්මකාරණාපි න භවෙය්යුං। කාරණිකෙසු හි සති කාරණා”ති චොදෙතුං <b>නත්ථි නිරයෙසූ</b>තිආදිමාහ।
bod:867-868:<b>අත්ථි මනුස්සෙසූ</b>ති පච්චක්ඛෙන ඤාපනත්ථං। යථා හි මනුස්සෙසු සති කාරණිකෙසු කාරණා, එවං තත්ථාපීති අයමෙත්ථ අධිප්පායො। <b>අත්ථි නිරයෙසූ</b>ති පුච්ඡා පරවාදිස්ස, පටිඤ්ඤා ඉතරස්ස। <b>න වෙස්සභූ නොපි ච පෙත්තිරාජා</b>ති පරවාදිනා සකසමයතො සුත්තං ආභතං। තං පන සාසනාවචරිකන්ති සකවාදිනා අනුඤ්ඤාතං। තත්ථ <b>වෙස්සභූ</b>ති එකො දෙවො। <b>පෙත්තිරාජා</b>ති පෙත්තිවිසයෙ පෙතමහිද්ධිකො। <b>සොමා</b>දයො පාකටා එව। ඉදං වුත්තං හොති – අත්තනො කම්මෙහි ඉතො පණුන්නං <pb V=.272/> පරලොකං පත්තං පුරිසං න එතෙ වෙස්සභූආදයො හනන්ති। යෙහි පන සො කම්මෙහි තත්ථ පණුන්නො, තානි සකානි කම්මානියෙව නං තත්ථ හනන්තීති කම්මස්සකතං දීපෙති, න නිරයපාලානං අභාවං। සකවාදිනා පන <b>තමෙනං, භික්ඛවෙ</b>ති ආභතානි සුත්තපදානි නීතත්ථානෙවාති।
cen:නිරයපාලකථාවණ්ණනා।
sub:4:තිරච්ඡානකථාවණ්ණනා
bod:869-871:ඉදානි තිරච්ඡානකථා නාම හොති। තත්ථ දෙවෙසු එරාවණාදයො දෙවපුත්තා හත්ථිවණ්ණං අස්සවණ්ණං විකුබ්බන්ති, නත්ථි තත්ථ තිරච්ඡානගතා। යෙසං පන තිරච්ඡානවණ්ණිනො දෙවපුත්තෙ දිස්වා “අත්ථි දෙවෙසු තිරච්ඡානගතා”ති ලද්ධි, සෙය්යථාපි අන්ධකානං <pb P=.188/>; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං “යදි දෙවයොනියං තිරච්ඡානගතා සියුං, තිරච්ඡානයොනියම්පි දෙවා සියු”න්ති චොදෙතුං <b>අත්ථි තිරච්ඡානගතෙසූ</b>තිආදිමාහ। <b>කීටා</b>තිආදි යෙසං සො අභාවං ඉච්ඡති, තෙ දස්සෙතුං වුත්තං। <b>එරාවණො</b>ති පඤ්හෙ තස්ස අත්ථිතාය පටිඤ්ඤා සකවාදිස්ස <pb M=.274/>, න තිරච්ඡානගතස්ස। <b>හත්ථිබන්ධා</b>තිආදි “යදි තත්ථ හත්ථිආදයො සියුං, හත්ථිබන්ධාදයොපි සියු”න්ති චොදනත්ථං වුත්තං। තත්ථ <b>යාවසිකා</b>ති යවස්ස දායකා। <b>කාරණිකා</b>ති හත්ථාචරියාදයො, යෙහි තෙ නානාවිධං කාරණං කරෙය්යුං। <b>භත්තකාරකා</b>ති හත්ථිආදීනං භත්තරන්ධකා। <b>න හෙව</b>න්ති තථා අනිච්ඡන්තො පටික්ඛිපතීති।
cen:තිරච්ඡානකථාවණ්ණනා।
sub:5:මග්ගකථාවණ්ණනා
bod:872-875:ඉදානි මග්ගකථා නාම හොති। තත්ථ යෙසං “පුබ්බෙව ඛො පනස්ස කායකම්මං වචීකම්මං ආජීවො සුපරිසුද්ධො හොතී”ති (අ॰ නි॰ 3.431) ඉදඤ්චෙව සුත්තං සම්මාවාචාකම්මන්තාජීවානඤ්ච <pb V=.273/> චිත්තවිප්පයුත්තතං නිස්සාය “නිප්පරියායෙන පඤ්චඞ්ගිකොව මග්ගො”ති ලද්ධි, සෙය්යථාපි මහිසාසකානං, තෙ සන්ධාය <b>පඤ්චඞ්ගිකො</b>ති පුච්ඡා සකවාදිස්ස, පටිඤ්ඤා ඉතරස්ස। <b>සම්මාවාචා මග්ගඞ්ගං, සා ච න මග්ගොති</b>ආදි පරසමයවසෙන වුත්තං। පරසමයස්මිඤ්හි සම්මාවාචාදයො මග්ගඞ්ගන්ති ආගතා। රූපත්තා පන මග්ගො න හොතීති වණ්ණිතා। <b>සම්මාදිට්ඨි මග්ගඞ්ග</b>න්තිආදි මග්ගඞ්ගස්ස අමග්ගතා නාම නත්ථීති දස්සනත්ථං වුත්තං। <b>පුබ්බෙව ඛො පනස්සා</b>ති සුත්තෙ පරිසුද්ධසීලස්ස මග්ගභාවනා නාම හොති, න ඉතරස්සාති ආගමනියපටිපදාය විසුද්ධිභාවදස්සනත්ථං “කායකම්මං වචීකම්මං ආජීවො සුපරිසුද්ධො හොතී”ති වුත්තං, න ඉමෙහි විනා පඤ්චඞ්ගිකභාවදස්සනත්ථං। තෙනෙවාහ <pb P=.189/> “එවමස්සායං අරියො අට්ඨඞ්ගිකො මග්ගො භාවනාපාරිපූරිං ගච්ඡතී”ති। සකවාදිනා ආභතසුත්තං නීතත්ථමෙවාති।
cen:මග්ගකථාවණ්ණනා।
sub:6:ඤාණකථාවණ්ණනා
bod:876-877:ඉදානි ඤාණකථා නාම හොති। තත්ථ ධම්මචක්කප්පවත්තනෙ ද්වාදසාකාරඤාණං සන්ධාය “ද්වාදසවත්ථුකං ඤාණං ලොකුත්තර”න්ති යෙසං ලද්ධි, සෙය්යථාපි <pb M=.275/> පුබ්බසෙලියානං, තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං “සචෙ තං ද්වාදසවත්ථුකං, ද්වාදසහි මග්ගඤාණෙහි භවිතබ්බ”න්ති චොදෙතුං <b>ද්වාදසා</b>තිආදිමාහ। ඉතරො මග්ගස්ස එකත්තං සන්ධාය පටික්ඛිපති, එකෙකස්මිං සච්චෙ සච්චඤාණකිච්චඤාණකතඤාණානං වසෙන ඤාණනානත්තං සන්ධාය පටිජානාති। <b>ද්වාදස සොතාපත්තිමග්ගා</b>තිආදීසුපි එසෙව නයො। <b>නනු වුත්තං භගවතා</b>ති සුත්තං සද්ධිං පුබ්බභාගපරභාගෙහි ඤාණනානත්තං දීපෙති, න අරියමග්ගස්ස ද්වාදස ඤාණතං। තස්මා අසාධකන්ති।
cen:ඤාණකථාවණ්ණනා।
cen:වීසතිමො වග්ගො।
cen:චතුත්ථපණ්ණාසකො සමත්තො।
