cha:(11) 1:ඵාසුවිහාරවග්ගො
sub:1:සාරජ්ජසුත්තවණ්ණනා
bod:101:තතියස්ස <pb M=3.43/> <pb V=3.43/> පඨමෙ <b>වෙසාරජ්ජකරණා</b>ති විසාරදභාවාවහා। <b>සාරජ්ජං හොතී</b>ති දොමනස්සං හොති।
sub:2:උස්සඞ්කිතසුත්තවණ්ණනා
bod:102:දුතියෙ <b>උස්සඞ්කිතපරිසඞ්කිතො</b>ති උස්සඞ්කිතො ච පරිසඞ්කිතො ච। <b>අපි අකුප්පධම්මොපී</b>ති අපි අකුප්පධම්මො ඛීණාසවො සමානොපි පරෙහි පාපභික්ඛූහි උස්සඞ්කිතපරිසඞ්කිතො හොතීති අත්ථො। <b>වෙසියාගොචරො</b>තිආදීසු වෙසියා වුච්චන්ති රූපූපජීවිනියො, තා ගොචරො අස්සාති වෙසියාගොචරො, තාසං ගෙහං අභිණ්හගමනොති අත්ථො। සෙසපදෙසුපි එසෙව නයො। තත්ථ පන <b>විධවා</b>ති මතපතිකා। <b>ථුල්ලකුමාරිකා</b>ති මහල්ලිකකුමාරිකායො।
sub:3:මහාචොරසුත්තවණ්ණනා
bod:103:තතියෙ <b>ඉතො භොගෙන පටිසන්ථරිස්සාමී</b>ති ඉතො මම සාපතෙය්යතො භොගං ගහෙත්වා තෙන පටිසන්ථාරං කරිස්සාමි, තස්ස ච මම ච අන්තරං පිදහිස්සාමීති අත්ථො। <b>ගහණානී</b>ති <pb P=3.279/> පරසන්තකානං භණ්ඩානං ගහණානි। <b>ගුය්හමන්තා</b>ති ගුහිතබ්බමන්තා। <b>අන්තග්ගාහිකායා</b>ති සස්සතං වා උච්ඡෙදං වා ගහෙත්වා ඨිතාය। සෙසමෙත්ථ උත්තානත්ථමෙව। චතුත්ථෙ සබ්බං හෙට්ඨා වුත්තනයමෙව।
sub:5:ඵාසුවිහාරසුත්තවණ්ණනා
bod:105:පඤ්චමෙ <b>මෙත්තං කායකම්ම</b>න්ති මෙත්තචිත්තෙන පවත්තිතං කායකම්මං। <b>ආවි චෙව රහො චා</b>ති <pb V=3.44/> සම්මුඛෙ චෙව පරම්මුඛෙ ච। ඉතරෙසුපි එසෙව නයො। <b>යානි තානි සීලානී</b>තිආදි චතුපාරිසුද්ධිසීලවසෙන වුත්තං। <b>සමාධිසංවත්තනිකානී</b>ති <pb M=3.44/> මග්ගසමාධිඵලසමාධිනිබ්බත්තකානි। <b>සීලසාමඤ්ඤගතො</b>ති සමානසීලතං ගතො, එකසදිසසීලො හුත්වාති අත්ථො। <b>තක්කරස්සා</b>ති යො නං කරොති, තස්ස। ඉති ඉමස්මිං සුත්තෙ සීලං මිස්සකං කථිතං, දිට්ඨි විපස්සනාසම්මාදිට්ඨීති।
sub:6:ආනන්දසුත්තවණ්ණනා
bod:106:ඡට්ඨෙ <b>නො ච පරං අධිසීලෙ සම්පවත්තා හොතී</b>ති පරං සීලභාවෙන න ගරහති න උපවදති। <b>අත්තානුපෙක්ඛී</b>ති අත්තනොව කතාකතං ජානනවසෙන අත්තානං අනුපෙක්ඛිතා। <b>නො පරානුපෙක්ඛී</b>ති පරස්ස කතාකතෙසු අබ්යාවටො। <b>අපඤ්ඤාතො</b>ති අපාකටො අප්පපුඤ්ඤො। <b>අපඤ්ඤාතකෙනා</b>ති අපඤ්ඤාතභාවෙන අපාකටතාය මන්දපුඤ්ඤතාය। <b>නො පරිතස්සතී</b>ති පරිතාසං නාපජ්ජති। ඉති ඉමස්මිං සුත්තෙ ඛීණාසවොව කථිතො।
sub:7-8:සීලසුත්තාදිවණ්ණනා
bod:107-108:සත්තමෙ සීලසමාධිපඤ්ඤා මිස්සිකා කථිතා, විමුත්ති අරහත්තඵලං <pb P=3.280/>, විමුත්තිඤාණදස්සනං පච්චවෙක්ඛණඤාණං ලොකියමෙව। අට්ඨමෙපි එසෙව නයො। පච්චවෙක්ඛණඤාණං පනෙත්ථ අසෙඛස්ස පවත්තත්තා අසෙඛන්ති වුත්තං।
sub:9-10:චාතුද්දිසසුත්තාදිවණ්ණනා
bod:109-110:නවමෙ <b>චාතුද්දිසො</b>ති චතූසු දිසාසු අප්පටිහතචාරො। ඉමස්මිම්පි සුත්තෙ ඛීණාසවොව කථිතො। දසමෙ <b>අල</b>න්ති යුත්තො। ඉධාපි ඛීණාසවොව කථිතො।
cen:ඵාසුවිහාරවග්ගො පඨමො।
