cen:॥ නමො තස්ස භගවතො අරහතො සම්මාසම්බුද්ධස්ස॥
boo:ද්වෙමාතිකාපාළි
cha:භික්ඛුපාතිමොක්ඛපාළි
cen:පුබ්බකරණං-4
gax:සම්මජ්ජනී <pb M=.1/> <pb V=.1/> පදීපො ච, උදකං ආසනෙන ච।
gae:උපොසථස්ස එතානි, <b>“පුබ්බකරණ”</b>න්ති වුච්චති॥
cen:පුබ්බකිච්චං-5
gax:ඡන්ද, පාරිසුද්ධි, උතුක්ඛානං, භික්ඛුගණනා ච ඔවාදො।
gae:උපොසථස්ස එතානි, <b>“පුබ්බකිච්ච”</b>න්ති වුච්චති॥
cen:පත්තකල්ලඅඞ්ගා-4
gax:උපොසථො <pb V=.2/>, යාවතිකා ච භික්ඛූ කම්මප්පත්තා।
gax:සභාගාපත්තියො ච න විජ්ජන්ති।
gae:වජ්ජනීයා ච පුග්ගලා තස්මිං න හොන්ති, <b>“පත්තකල්ල”</b>න්ති වුච්චති॥
bod:පුබ්බකරණපුබ්බකිච්චානි සමාපෙත්වා දෙසිතාපත්තිකස්ස සමග්ගස්ස භික්ඛුසඞ්ඝස්ස අනුමතියා පාතිමොක්ඛං උද්දිසිතුං ආරාධනං කරොම।
sub:නිදානුද්දෙසො
bod:සුණාතු මෙ භන්තෙ සඞ්ඝො? අජ්ජුපොසථො පන්නරසො, යදි සඞ්ඝස්ස පත්තකල්ලං, සඞ්ඝො උපොසථං කරෙය්ය, පාතිමොක්ඛං උද්දිසෙය්ය।
bod:කිං සඞ්ඝස්ස පුබ්බකිච්චං? පාරිසුද්ධිං ආයස්මන්තො ආරොචෙථ, පාතිමොක්ඛං උද්දිසිස්සාමි, තං සබ්බෙව සන්තා සාධුකං සුණොම මනසි කරොම। යස්ස සියා ආපත්ති, සො ආවිකරෙය්ය, අසන්තියා ආපත්තියා තුණ්හී භවිතබ්බං, තුණ්හීභාවෙන ඛො පනායස්මන්තෙ “පරිසුද්ධා”ති වෙදිස්සාමි। යථා <pb M=.2/> ඛො පන පච්චෙකපුට්ඨස්ස වෙය්යාකරණං හොති, එවමෙවං එවරූපාය පරිසාය යාවතතියං අනුසාවිතං හොති। යො පන භික්ඛු යාවතතියං අනුසාවියමානෙ සරමානො සන්තිං ආපත්තිං නාවිකරෙය්ය, සම්පජානමුසාවාදස්ස හොති। සම්පජානමුසාවාදො ඛො පනායස්මන්තො අන්තරායිකො ධම්මො වුත්තො භගවතා, තස්මා සරමානෙන භික්ඛුනා ආපන්නෙන විසුද්ධාපෙක්ඛෙන සන්තී ආපත්ති ආවිකාතබ්බා, ආවිකතා හිස්ස ඵාසු හොති।
bod:උද්දිට්ඨං ඛො ආයස්මන්තො නිදානං। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:නිදානං නිට්ඨිතං।
sub:පාරාජිකුද්දෙසො
cen:තත්රිමෙ චත්තාරො පාරාජිකා ධම්මා උද්දෙසං ආගච්ඡන්ති।
cen:මෙථුනධම්ම සික්ඛාපදං
bod:1:යො <pb V=.3/> පන භික්ඛු භික්ඛූනං සික්ඛාසාජීවසමාපන්නො සික්ඛං අප්පච්චක්ඛාය දුබ්බල්යං අනාවිකත්වා මෙථුනං ධම්මං පටිසෙවෙය්ය, අන්තමසො තිරච්ඡානගතායපි, පාරාජිකො හොති අසංවාසො।
cen:අදින්නාදානසික්ඛාපදං
bod:2:යො පන භික්ඛු ගාමා වා අරඤ්ඤා වා අදින්නං ථෙය්යසඞ්ඛාතං ආදියෙය්ය, යථාරූපෙ අදින්නාදානෙ රාජානො චොරං ගහෙත්වා හනෙය්යුං වා බන්ධෙය්යුං වා පබ්බාජෙය්යුං වා චොරොසි බාලොසි මූළ්හොසි ථෙනොසීති, තථාරූපං භික්ඛු අදින්නං ආදියමානො අයම්පි පාරාජිකො හොති අසංවාසො।
cen:මනුස්සවිග්ගහසික්ඛාපදං
bod:3:යො පන භික්ඛු සඤ්චිච්ච මනුස්සවිග්ගහං ජීවිතා වොරොපෙය්ය, සත්ථහාරකං වාස්ස පරියෙසෙය්ය, මරණවණ්ණං වා සංවණ්ණෙය්ය, මරණාය වා සමාදපෙය්ය “අම්භො පුරිස කිං තුය්හිමිනා පාපකෙන දුජ්ජීවිතෙන, මතං <pb M=.3/> තෙ ජීවිතා සෙය්යො”ති, ඉති චිත්තමනො චිත්තසඞ්කප්පො අනෙකපරියායෙන මරණවණ්ණං වා සංවණ්ණෙය්ය, මරණාය වා සමාදපෙය්ය, අයම්පි පාරාජිකො හොති අසංවාසො।
cen:උත්තරිමනුස්සධම්මසික්ඛාපදං
bod:4:යො පන භික්ඛු අනභිජානං උත්තරිමනුස්සධම්මං අත්තුපනායිකං අලමරියඤාණදස්සනං සමුදාචරෙය්ය “ඉති ජානාමි, ඉති පස්සාමී”ති, තතො අපරෙන සමයෙන සමනුග්ගාහීයමානො වා අසමනුග්ගාහීයමානො වා ආපන්නො විසුද්ධාපෙක්ඛො එවං වදෙය්ය “අජානමෙවං ආවුසො අවචං ජානාමි, අපස්සං පස්සාමි, තුච්ඡං මුසා විලපි”න්ති, අඤ්ඤත්ර අධිමානා, අයම්පි පාරාජිකො හොති අසංවාසො।
bod:උද්දිට්ඨා ඛො ආයස්මන්තො චත්තාරො පාරාජිකා ධම්මා। යෙසං භික්ඛු අඤ්ඤතරං වා අඤ්ඤතරං වා ආපජ්ජිත්වා න ලභති භික්ඛූහි සද්ධිං සංවාසං යථා පුරෙ, තථා පච්ඡා, පාරාජිකො <pb V=.4/> හොති අසංවාසො। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:පාරාජිකං නිට්ඨිතං।
sub:සඞ්ඝාදිසෙසුද්දෙසො
cen:ඉමෙ ඛො පනායස්මන්තො තෙරස සඞ්ඝාදිසෙසා
cen:ධම්මා උද්දෙසං ආගච්ඡන්ති।
cen:සුක්කවිස්සට්ඨිසික්ඛාපදං
bod:1:සඤ්චෙතනිකා සුක්කවිස්සට්ඨි අඤ්ඤත්ර සුපිනන්තා සඞ්ඝාදිසෙසො।
cen:කායසංසග්ගසික්ඛාපදං
bod:2:යො පන භික්ඛු ඔතිණ්ණො විපරිණතෙන චිත්තෙන මාතුගාමෙන සද්ධිං කායසංසග්ගං සමාපජ්ජෙය්ය හත්ථග්ගාහං වා වෙණිග්ගාහං වා අඤ්ඤතරස්ස වා අඤ්ඤතරස්ස වා අඞ්ගස්ස පරාමසනං, සඞ්ඝාදිසෙසො।
cen:දුට්ඨුල්ලවාචාසික්ඛාපදං
bod:3:යො <pb M=.4/> පන භික්ඛු ඔතිණ්ණො විපරිණතෙන චිත්තෙන මාතුගාමං දුට්ඨුල්ලාහි වාචාහි ඔභාසෙය්ය යථා තං යුවා යුවතිං මෙථුනුපසංහිතාහි, සඞ්ඝාදිසෙසො।
cen:අත්තකාමපාරිචරියසික්ඛාපදං
bod:4:යො පන භික්ඛු ඔතිණ්ණො විපරිණතෙන චිත්තෙන මාතුගාමස්ස සන්තිකෙ අත්තකාමපාරිචරියාය වණ්ණං භාසෙය්ය “එතදග්ගං භගිනි පාරිචරියානං යා මාදිසං සීලවන්තං කල්යාණධම්මං බ්රහ්මචාරිං එතෙන ධම්මෙන පරිචරෙය්යා”ති මෙථුනුපසංහිතෙන, සඞ්ඝාදිසෙසො।
cen:සඤ්චරිත්තසික්ඛාපදං
bod:5:යො <pb V=.5/> පන භික්ඛු සඤ්චරිත්තං සමාපජ්ජෙය්ය ඉත්ථියා වා පුරිසමතිං පුරිසස්ස වා ඉත්ථිමතිං, ජායත්තනෙ වා ජාරත්තනෙ වා, අන්තමසො තඞ්ඛණිකායපි, සඞ්ඝාදිසෙසො।
cen:කුටිකාරසික්ඛාපදං
bod:6:සඤ්ඤාචිකාය පන භික්ඛුනා කුටිං කාරයමානෙන අස්සාමිකං අත්තුද්දෙසං පමාණිකා කාරෙතබ්බා, තත්රිදං පමාණං, දීඝසො ද්වාදස විදත්ථියො සුගතවිදත්ථියා, තිරියං සත්තන්තරා, භික්ඛූ අභිනෙතබ්බා වත්ථුදෙසනාය, තෙහි භික්ඛූහි වත්ථු දෙසෙතබ්බං අනාරම්භං සපරික්කමනං। සාරම්භෙ චෙ භික්ඛු වත්ථුස්මිං අපරික්කමනෙ සඤ්ඤාචිකාය කුටිං කාරෙය්ය, භික්ඛූ වා අනභිනෙය්ය වත්ථුදෙසනාය, පමාණං වා අතික්කාමෙය්ය, සඞ්ඝාදිසෙසො।
cen:විහාරකාරසික්ඛාපදං
bod:7:මහල්ලකං පන භික්ඛුනා විහාරං කාරයමානෙන සස්සාමිකං අත්තුද්දෙසං භික්ඛූ අභිනෙතබ්බා වත්ථුදෙසනාය, තෙහි භික්ඛූහි වත්ථු දෙසෙතබ්බං අනාරම්භං සපරික්කමනං। සාරම්භෙ චෙ භික්ඛු වත්ථුස්මිං අපරික්කමනෙ මහල්ලකං විහාරං කාරෙය්ය, භික්ඛූ වා අනභිනෙය්ය වත්ථුදෙසනාය, සඞ්ඝාදිසෙසො।
cen:දුට්ඨදොසසික්ඛාපදං
bod:8:යො පන භික්ඛු භික්ඛුං දුට්ඨො දොසො අප්පතීතො අමූලකෙන පාරාජිකෙන ධම්මෙන අනුද්ධංසෙය්ය “අප්පෙව නාම නං ඉමම්හා බ්රහ්මචරියා චාවෙය්ය”න්ති <pb M=.5/>, තතො අපරෙන සමයෙන සමනුග්ගාහීයමානො වා අසමනුග්ගාහීයමානො වා අමූලකඤ්චෙව තං අධිකරණං හොති, භික්ඛු ච දොසං පතිට්ඨාති, සඞ්ඝාදිසෙසො।
cen:අඤ්ඤභාගියසික්ඛාපදං
bod:9:යො පන භික්ඛු භික්ඛුං දුට්ඨො දොසො අප්පතීතො අඤ්ඤභාගියස්ස අධිකරණස්ස කිඤ්චිදෙසං ලෙසමත්තං උපාදාය පාරාජිකෙන ධම්මෙන අනුද්ධංසෙය්ය “අප්පෙව නාම නං ඉමම්හා බ්රහ්මචරියා චාවෙය්ය”න්ති, තතො අපරෙන සමයෙන සමනුග්ගාහීයමානො වා අසමනුග්ගාහීයමානො වා අඤ්ඤභාගියඤ්චෙව තං අධිකරණං හොති කොචිදෙසො ලෙසමත්තො උපාදින්නො, භික්ඛු ච දොසං පතිට්ඨාති, සඞ්ඝාදිසෙසො।
cen:සඞ්ඝභෙදසික්ඛාපදං
bod:10:යො <pb V=.6/> පන භික්ඛු සමග්ගස්ස සඞ්ඝස්ස භෙදාය පරක්කමෙය්ය, භෙදනසංවත්තනිකං වා අධිකරණං සමාදාය පග්ගය්හ තිට්ඨෙය්ය, සො භික්ඛු භික්ඛූහි එවමස්ස වචනීයො “මායස්මා සමග්ගස්ස සඞ්ඝස්ස භෙදාය පරක්කමි, භෙදනසංවත්තනිකං වා අධිකරණං සමාදාය පග්ගය්හ අට්ඨාසි, සමෙතායස්මා සඞ්ඝෙන, සමග්ගො හි සඞ්ඝො සම්මොදමානො අවිවදමානො එකුද්දෙසො ඵාසු විහරතී”ති, එවඤ්ච සො භික්ඛු භික්ඛූහි වුච්චමානො තථෙව පග්ගණ්හෙය්ය, සො භික්ඛු භික්ඛූහි යාවතතියං සමනුභාසිතබ්බො තස්ස පටිනිස්සග්ගාය, යාවතතියඤ්චෙ සමනුභාසියමානො තං පටිනිස්සජ්ජෙය්ය, ඉච්චෙතං කුසලං, නො චෙ පටිනිස්සජ්ජෙය්ය, සඞ්ඝාදිසෙසො।
cen:භෙදානුවත්තකසික්ඛාපදං
bod:11:තස්සෙව ඛො පන භික්ඛුස්ස භික්ඛූ හොන්ති අනුවත්තකා වග්ගවාදකා එකො වා ද්වෙ වා තයො වා, තෙ එවං වදෙය්යුං “මායස්මන්තො එතං භික්ඛුං කිඤ්චි අවචුත්ථ, ධම්මවාදී චෙසො භික්ඛු, විනයවාදී චෙසො භික්ඛු, අම්හාකඤ්චෙසො භික්ඛු ඡන්දඤ්ච රුචිඤ්ච ආදාය වොහරති, ජානාති, නො භාසති, අම්හාකම්පෙතං ඛමතී”ති, තෙ භික්ඛූ භික්ඛූහි එවමස්සු වචනීයා “මායස්මන්තො එවං අවචුත්ථ, න චෙසො භික්ඛු ධම්මවාදී, න චෙසො භික්ඛු විනයවාදී, මායස්මන්තානම්පි සඞ්ඝභෙදො රුච්චිත්ථ, සමෙතායස්මන්තානං සඞ්ඝෙන, සමග්ගො හි සඞ්ඝො සම්මොදමානො අවිවදමානො එකුද්දෙසො ඵාසු විහරතී”ති <pb M=.6/>, එවඤ්ච තෙ භික්ඛූ භික්ඛූහි වුච්චමානා තථෙව පග්ගණ්හෙය්යුං, තෙ භික්ඛූ භික්ඛූහි යාවතතියං සමනුභාසිතබ්බා තස්ස පටිනිස්සග්ගාය, යාවතතියඤ්චෙ සමනුභාසියමානා තං පටිනිස්සජ්ජෙය්යුං, ඉච්චෙතං කුසලං, නො චෙ පටිනිස්සජ්ජෙය්යුං, සඞ්ඝාදිසෙසො।
cen:දුබ්බචසික්ඛාපදං
bod:12:භික්ඛු පනෙව දුබ්බචජාතිකො හොති උද්දෙසපරියාපන්නෙසු සික්ඛාපදෙසු භික්ඛූහි සහධම්මිකං වුච්චමානො අත්තානං අවචනීයං කරොති “මා මං ආයස්මන්තො කිඤ්චි අවචුත්ථ කල්යාණං වා පාපකං වා, අහම්පායස්මන්තෙ න කිඤ්චි වක්ඛාමි කල්යාණං වා පාපකං වා, විරමථායස්මන්තො මම වචනායා”ති, සො භික්ඛු භික්ඛූහි එවමස්ස වචනීයො “මායස්මා අත්තානං අවචනීයං අකාසි, වචනීයමෙවායස්මා අත්තානං කරොතු, ආයස්මාපි භික්ඛූ වදතු සහධම්මෙන, භික්ඛූපි ආයස්මන්තං වක්ඛන්ති සහධම්මෙන, එවං සංවද්ධා හි තස්ස භගවතො පරිසා යදිදං අඤ්ඤමඤ්ඤවචනෙන අඤ්ඤමඤ්ඤවුට්ඨාපනෙනා”ති, එවඤ්ච සො භික්ඛු භික්ඛූහි වුච්චමානො තථෙව පග්ගණ්හෙය්ය, සො භික්ඛු භික්ඛූහි යාවතතියං සමනුභාසිතබ්බො තස්ස පටිනිස්සග්ගාය <pb V=.7/>, යාවතතියඤ්චෙ සමනුභාසියමානො තං පටිනිස්සජ්ජෙය්ය, ඉච්චෙතං කුසලං, නො චෙ පටිනිස්සජ්ජෙය්ය, සඞ්ඝාදිසෙසො।
cen:කුලදූසකසික්ඛාපදං
bod:13:භික්ඛු පනෙව අඤ්ඤතරං ගාමං වා නිගමං වා උපනිස්සාය විහරති කුලදූසකො පාපසමාචාරො, තස්ස ඛො පාපකා සමාචාරා දිස්සන්ති චෙව සුය්යන්ති ච, කුලානි ච තෙන දුට්ඨානි දිස්සන්ති චෙව සුය්යන්ති ච, සො භික්ඛු භික්ඛූහි එවමස්ස වචනීයො “ආයස්මා ඛො කුලදූසකො පාපසමාචාරො, ආයස්මතො ඛො පාපකා සමාචාරා දිස්සන්ති චෙව සුය්යන්ති ච, කුලානි චායස්මතා දුට්ඨානි දිස්සන්ති චෙව සුය්යන්ති ච, පක්කමතායස්මා ඉමම්හා ආවාසා, අලං තෙ ඉධ වාසෙනා”ති, එවඤ්ච සො භික්ඛු භික්ඛූහි වුච්චමානො තෙ භික්ඛූ එවං වදෙය්ය “ඡන්දගාමිනො ච භික්ඛූ, දොසගාමිනො ච භික්ඛූ, මොහගාමිනො ච භික්ඛූ, භයගාමිනො ච භික්ඛූ තාදිසිකාය ආපත්තියා එකච්චං පබ්බාජෙන්ති, එකච්චං න පබ්බාජෙන්තී”ති, සො භික්ඛු භික්ඛූහි එවමස්ස වචනීයො “මායස්මා එවං අවච, න ච භික්ඛූ ඡන්දගාමිනො, න ච භික්ඛූ දොසගාමිනො, න ච භික්ඛූ මොහගාමිනො, න ච භික්ඛූ භයගාමිනො, ආයස්මා ඛො කුලදූසකො පාපසමාචාරො, ආයස්මතො <pb M=.7/> ඛො පාපකා සමාචාරා දිස්සන්ති චෙව සුය්යන්ති ච, කුලානි චායස්මතා දුට්ඨානි දිස්සන්ති චෙව සුය්යන්ති ච, පක්කමතායස්මා ඉමම්හා ආවාසා, අලං තෙ ඉධ වාසෙනා”ති, එවඤ්ච සො භික්ඛු භික්ඛූහි වුච්චමානො තථෙව පග්ගණ්හෙය්ය, සො භික්ඛු භික්ඛූහි යාවතතියං සමනුභාසිතබ්බො තස්ස පටිනිස්සග්ගාය, යාවතතියඤ්චෙ සමනුභාසියමානො තං පටිනිස්සජ්ජෙය්ය, ඉච්චෙතං කුසලං, නො චෙ පටිනිස්සජ්ජෙය්ය, සඞ්ඝාදිසෙසො।
bod:උද්දිට්ඨා ඛො ආයස්මන්තො තෙරස සඞ්ඝාදිසෙසා ධම්මා නව පඨමාපත්තිකා, චත්තාරො යාවතතියකා। යෙසං භික්ඛු අඤ්ඤතරං වා අඤ්ඤතරං වා ආපජ්ජිත්වා යාවතීහං ජානං පටිච්ඡාදෙති, තාවතීහං තෙන භික්ඛුනා අකාමා පරිවත්ථබ්බං। පරිවුත්ථපරිවාසෙන භික්ඛුනා උත්තරි ඡාරත්තං භික්ඛුමානත්තාය පටිපජ්ජිතබ්බං, චිණ්ණමානත්තො භික්ඛු යත්ථ සියා වීසතිගණො භික්ඛුසඞ්ඝො, තත්ථ සො භික්ඛු අබ්භෙතබ්බො। එකෙනපි චෙ ඌනො වීසතිගණො භික්ඛුසඞ්ඝො තං භික්ඛුං අබ්භෙය්ය, සො ච භික්ඛු අනබ්භිතො, තෙ ච භික්ඛූ ගාරය්හා, අයං තත්ථ සාමීචි। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:සඞ්ඝාදිසෙසො නිට්ඨිතො।
sub:අනියතුද්දෙසො
cen:ඉමෙ ඛො පනායස්මන්තො ද්වෙ අනියතා ධම්මා
cen:උද්දෙසං ආගච්ඡන්ති।
cen:පඨමඅනියතසික්ඛාපදං
bod:1:යො <pb V=.8/> පන භික්ඛු මාතුගාමෙන සද්ධිං එකො එකාය රහො පටිච්ඡන්නෙ ආසනෙ අලංකම්මනියෙ නිසජ්ජං කප්පෙය්ය, තමෙනං සද්ධෙය්යවචසා උපාසිකා දිස්වා තිණ්ණං ධම්මානං අඤ්ඤතරෙන වදෙය්ය පාරාජිකෙන වා සඞ්ඝාදිසෙසෙන වා පාචිත්තියෙන වා, නිසජ්ජං භික්ඛු පටිජානමානො තිණ්ණං ධම්මානං අඤ්ඤතරෙන කාරෙතබ්බො පාරාජිකෙන වා සඞ්ඝාදිසෙසෙන වා පාචිත්තියෙන <pb M=.8/> වා, යෙන වා සා සද්ධෙය්යවචසා උපාසිකා වදෙය්ය, තෙන සො භික්ඛු කාරෙතබ්බො, අයං ධම්මො අනියතො।
cen:දුතියඅනියතසික්ඛාපදං
bod:2:න හෙව ඛො පන පටිච්ඡන්නං ආසනං හොති නාලංකම්මනියං, අලඤ්ච ඛො හොති මාතුගාමං දුට්ඨුල්ලාහි වාචාහි ඔභාසිතුං, යො පන භික්ඛු තථාරූපෙ ආසනෙ මාතුගාමෙන සද්ධිං එකො එකාය රහො නිසජ්ජං කප්පෙය්ය, තමෙනං සද්ධෙය්යවචසා උපාසිකා දිස්වා ද්වින්නං ධම්මානං අඤ්ඤතරෙන වදෙය්ය සඞ්ඝාදිසෙසෙන වා පාචිත්තියෙන වා, නිසජ්ජං භික්ඛු පටිජානමානො ද්වින්නං ධම්මානං අඤ්ඤතරෙන කාරෙතබ්බො සඞ්ඝාදිසෙසෙන වා පාචිත්තියෙන වා, යෙන වා සා සද්ධෙය්යවචසා උපාසිකා වදෙය්ය, තෙන සො භික්ඛු කාරෙතබ්බො, අයම්පි ධම්මො අනියතො।
bod:උද්දිට්ඨා ඛො ආයස්මන්තො ද්වෙ අනියතා ධම්මා। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:අනියතො නිට්ඨිතො।
sub:නිස්සග්ගියපාචිත්තියා
cen:ඉමෙ ඛො පනායස්මන්තො තිංස නිස්සග්ගියා පාචිත්තියා
cen:ධම්මා උද්දෙසං ආගච්ඡන්ති।
cen:කථිනසික්ඛාපදං
bod:1:නිට්ඨිතචීවරස්මිං <pb V=.9/> භික්ඛුනා උබ්භතස්මිං කථිනෙ දසාහපරමං අතිරෙකචීවරං ධාරෙතබ්බං, තං අතික්කාමයතො නිස්සග්ගියං පාචිත්තියං।
cen:උදොසිතසික්ඛාපදං
bod:2:නිට්ඨිතචීවරස්මිං භික්ඛුනා උබ්භතස්මිං කථිනෙ එකරත්තම්පි චෙ භික්ඛු තිචීවරෙන විප්පවසෙය්ය, අඤ්ඤත්ර භික්ඛුසම්මුතියා නිස්සග්ගියං පාචිත්තියං।
cen:අකාලචීවරසික්ඛාපදං
bod:3:නිට්ඨිතචීවරස්මිං <pb M=.9/> භික්ඛුනා උබ්භතස්මිං කථිනෙ භික්ඛුනො පනෙව අකාලචීවරං උප්පජ්ජෙය්ය, ආකඞ්ඛමානෙන භික්ඛුනා පටිග්ගහෙතබ්බං, පටිග්ගහෙත්වා ඛිප්පමෙව කාරෙතබ්බං, නො චස්ස පාරිපූරි, මාසපරමං තෙන භික්ඛුනා තං චීවරං නික්ඛිපිතබ්බං ඌනස්ස පාරිපූරියා සතියා පච්චාසාය। තතො චෙ උත්තරි නික්ඛිපෙය්ය සතියාපි පච්චාසාය, නිස්සග්ගියං පාචිත්තියං।
cen:පුරාණචීවරසික්ඛාපදං
bod:4:යො පන භික්ඛු අඤ්ඤාතිකාය භික්ඛුනියා පුරාණචීවරං ධොවාපෙය්ය වා රජාපෙය්ය වා ආකොටාපෙය්ය වා, නිස්සග්ගියං පාචිත්තියං।
cen:චීවරපටිග්ගහණසික්ඛාපදං
bod:5:යො පන භික්ඛු අඤ්ඤාතිකාය භික්ඛුනියා හත්ථතො චීවරං පටිග්ගණ්හෙය්ය අඤ්ඤත්ර පාරිවත්තකා, නිස්සග්ගියං පාචිත්තියං।
cen:අඤ්ඤාතකවිඤ්ඤත්තිසික්ඛාපදං
bod:6:යො පන භික්ඛු අඤ්ඤාතකං ගහපතිං වා ගහපතානිං වා චීවරං විඤ්ඤාපෙය්ය අඤ්ඤත්ර <pb V=.10/> සමයා, නිස්සග්ගියං පාචිත්තියං। තත්ථායං සමයො, අච්ඡින්නචීවරො වා හොති භික්ඛු, නට්ඨචීවරො වා, අයං තත්ථ සමයො।
cen:තතුත්තරිසික්ඛාපදං
bod:7:තඤ්චෙ අඤ්ඤාතකො ගහපති වා ගහපතානී වා බහූහි චීවරෙහි අභිහට්ඨුං පවාරෙය්ය, සන්තරුත්තරපරමං තෙන භික්ඛුනා තතො චීවරං සාදිතබ්බං। තතො චෙ උත්තරි සාදියෙය්ය, නිස්සග්ගියං පාචිත්තියං।
cen:පඨමඋපක්ඛටසික්ඛාපදං
bod:8:භික්ඛුං පනෙව උද්දිස්ස අඤ්ඤාතකස්ස ගහපතිස්ස වා ගහපතානියා වා චීවරචෙතාපන්නං උපක්ඛටං හොති “ඉමිනා චීවරචෙතාපන්නෙන චීවරං චෙතාපෙත්වා ඉත්ථන්නාමං භික්ඛුං චීවරෙන අච්ඡාදෙස්සාමී”ති, තත්ර චෙ සො භික්ඛු පුබ්බෙ අප්පවාරිතො උපසඞ්කමිත්වා චීවරෙ විකප්පං ආපජ්ජෙය්ය “සාධු වත මං ආයස්මා ඉමිනා චීවරචෙතාපන්නෙන එවරූපං වා එවරූපං වා චීවරං චෙතාපෙත්වා අච්ඡාදෙහී”ති කල්යාණකම්යතං උපාදාය, නිස්සග්ගියං පාචිත්තියං।
cen:දුතියඋපක්ඛටසික්ඛාපදං
bod:9:භික්ඛුං <pb M=.10/> පනෙව උද්දිස්ස උභින්නං අඤ්ඤාතකානං ගහපතීනං වා ගහපතානීනං වා පච්චෙකචීවරචෙතාපන්නානි උපක්ඛටානි හොන්ති “ඉමෙහි මයං පච්චෙකචීවරචෙතාපන්නෙහි පච්චෙකචීවරානි චෙතාපෙත්වා ඉත්ථන්නාමං භික්ඛුං චීවරෙහි අච්ඡාදෙස්සාමා”ති, තත්ර චෙ සො භික්ඛු පුබ්බෙ අප්පවාරිතො උපසඞ්කමිත්වා චීවරෙ විකප්පං ආපජ්ජෙය්ය “සාධු වත මං ආයස්මන්තො ඉමෙහි පච්චෙකචීවරචෙතාපන්නෙහි එවරූපං වා එවරූපං වා චීවරං චෙතාපෙත්වා අච්ඡාදෙථ උභොව සන්තා එකෙනා”ති කල්යාණකම්යතං උපාදාය, නිස්සග්ගියං පාචිත්තියං।
cen:රාජසික්ඛාපදං
bod:10:භික්ඛුං පනෙව උද්දිස්ස රාජා වා රාජභොග්ගො වා බ්රාහ්මණො වා ගහපතිකො වා දූතෙන චීවරචෙතාපන්නං පහිණෙය්ය “ඉමිනා චීවරචෙතාපන්නෙන චීවරං චෙතාපෙත්වා ඉත්ථන්නාමං භික්ඛුං චීවරෙන අච්ඡාදෙහී”ති। සො චෙ දූතො තං භික්ඛුං උපසඞ්කමිත්වා එවං වදෙය්ය “ඉදං ඛො, භන්තෙ, ආයස්මන්තං උද්දිස්ස චීවරචෙතාපන්නං ආභතං, පටිග්ගණ්හාතු ආයස්මා චීවරචෙතාපන්න”න්ති। තෙන භික්ඛුනා සො දූතො එවමස්ස වචනීයො “න ඛො මයං, ආවුසො, චීවරචෙතාපන්නං පටිග්ගණ්හාම, චීවරඤ්ච ඛො මයං පටිග්ගණ්හාම කාලෙන කප්පිය”න්ති। සො චෙ දූතො <pb V=.11/> තං භික්ඛුං එවං වදෙය්ය “අත්ථි පනායස්මතො කොචි වෙය්යාවච්චකරො”ති। චීවරත්ථිකෙන, භික්ඛවෙ, භික්ඛුනා වෙය්යාවච්චකරො නිද්දිසිතබ්බො ආරාමිකො වා උපාසකො වා “එසො ඛො, ආවුසො, භික්ඛූනං වෙය්යාවච්චකරො”ති। සො චෙ දූතො තං වෙය්යාවච්චකරං සඤ්ඤාපෙත්වා තං භික්ඛුං උපසඞ්කමිත්වා එවං වදෙය්ය “යං ඛො, භන්තෙ, ආයස්මා වෙය්යාවච්චකරං නිද්දිසි, සඤ්ඤත්තො සො මයා, උපසඞ්කමතායස්මා කාලෙන, චීවරෙන තං අච්ඡාදෙස්සතී”ති। චීවරත්ථිකෙන, භික්ඛවෙ, භික්ඛුනා වෙය්යාවච්චකරො උපසඞ්කමිත්වා ද්වත්තික්ඛත්තුං චොදෙතබ්බො සාරෙතබ්බො “අත්ථො මෙ, ආවුසො, චීවරෙනා”ති, ද්වත්තික්ඛත්තුං චොදයමානො සාරයමානො තං චීවරං අභිනිප්ඵාදෙය්ය, ඉච්චෙතං කුසලං, නො චෙ අභිනිප්ඵාදෙය්ය, චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතෙන උද්දිස්ස ඨාතබ්බං, චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතො උද්දිස්ස තිට්ඨමානො තං චීවරං අභිනිප්ඵාදෙය්ය, ඉච්චෙතං කුසලං, තතො චෙ උත්තරි වායමමානො තං චීවරං අභිනිප්ඵාදෙය්ය, නිස්සග්ගියං පාචිත්තියං। නො <pb M=.11/> චෙ අභිනිප්ඵාදෙය්ය, යතස්ස චීවරචෙතාපන්නං ආභතං, තත්ථ සාමං වා ගන්තබ්බං, දූතො වා පාහෙතබ්බො “යං ඛො තුම්හෙ ආයස්මන්තො භික්ඛුං උද්දිස්ස චීවරචෙතාපන්නං පහිණිත්ථ, න තං තස්ස භික්ඛුනො කිඤ්චි අත්ථං අනුභොති, යුඤ්ජන්තායස්මන්තො සකං, මා වො සකං විනස්සා”ති, අයං තත්ථ සාමීචි।
cen:කථිනවග්ගො පඨමො।
cen:කොසියසික්ඛාපදං
bod:11:යො පන භික්ඛු කොසියමිස්සකං සන්ථතං කාරාපෙය්ය, නිස්සග්ගියං පාචිත්තියං।
cen:සුද්ධකාළකසික්ඛාපදං
bod:12:යො පන භික්ඛු සුද්ධකාළකානං එළකලොමානං සන්ථතං කාරාපෙය්ය, නිස්සග්ගියං පාචිත්තියං।
cen:ද්වෙභාගසික්ඛාපදං
bod:13:නවං පන භික්ඛුනා සන්ථතං කාරයමානෙන ද්වෙ භාගා සුද්ධකාළකානං එළකලොමානං ආදාතබ්බා, තතියං ඔදාතානං, චතුත්ථං ගොචරියානං। අනාදා චෙ භික්ඛු ද්වෙ භාගෙ සුද්ධකාළකානං එළකලොමානං, තතියං ඔදාතානං, චතුත්ථං ගොචරියානං, නවං සන්ථතං කාරාපෙය්ය, නිස්සග්ගියං පාචිත්තියං।
cen:ඡබ්බස්සසික්ඛාපදං
bod:14:නවං පන භික්ඛුනා සන්ථතං කාරාපෙත්වා ඡබ්බස්සානි ධාරෙතබ්බං, ඔරෙන චෙ ඡන්නං වස්සානං <pb V=.12/> තං සන්ථතං විස්සජ්ජෙත්වා වා අවිස්සජ්ජෙත්වා වා අඤ්ඤං නවං සන්ථතං කාරාපෙය්ය අඤ්ඤත්ර භික්ඛුසම්මුතියා, නිස්සග්ගියං පාචිත්තියං।
cen:නිසීදනසන්ථතසික්ඛාපදං
bod:15:නිසීදනසන්ථතං පන භික්ඛුනා කාරයමානෙන පුරාණසන්ථතස්ස සාමන්තා සුගතවිදත්ථි ආදාතබ්බා දුබ්බණ්ණකරණාය। අනාදා චෙ භික්ඛු පුරාණසන්ථ තස්ස <pb M=.12/> සාමන්තා සුගතවිදත්ථිං, නවං නිසීදනසන්ථතං කාරාපෙය්ය, නිස්සග්ගියං පාචිත්තියං।
cen:එළකලොමසික්ඛාපදං
bod:16:භික්ඛුනො පනෙව අද්ධානමග්ගප්පටිපන්නස්ස එළකලොමානි උප්පජ්ජෙය්යුං, ආකඞ්ඛමානෙන භික්ඛුනා පටිග්ගහෙතබ්බානි, පටිග්ගහෙත්වා තියොජනපරමං සහත්ථා හරිතබ්බානි අසන්තෙ හාරකෙ। තතො චෙ උත්තරි හරෙය්ය, අසන්තෙපි හාරකෙ, නිස්සග්ගියං පාචිත්තියං।
cen:එළකලොමධොවාපනසික්ඛාපදං
bod:17:යො පන භික්ඛු අඤ්ඤාතිකාය භික්ඛුනියා එළකලොමානි ධොවාපෙය්ය වා රජාපෙය්ය වා විජටාපෙය්ය වා, නිස්සග්ගියං පාචිත්තියං।
cen:රූපියසික්ඛාපදං
bod:18:යො පන භික්ඛු ජාතරූපරජතං උග්ගණ්හෙය්ය වා උග්ගණ්හාපෙය්ය වා උපනික්ඛිත්තං වා සාදියෙය්ය, නිස්සග්ගියං පාචිත්තියං।
cen:රූපියසංවොහාරසික්ඛාපදං
bod:19:යො පන භික්ඛු නානප්පකාරකං රූපියසංවොහාරං සමාපජ්ජෙය්ය, නිස්සග්ගියං පාචිත්තියං।
cen:කයවික්කයසික්ඛාපදං
bod:20:යො පන භික්ඛු නානප්පකාරකං කයවික්කයං සමාපජ්ජෙය්ය, නිස්සග්ගියං පාචිත්තියං।
cen:කොසියවග්ගො දුතියො।
cen:පත්තසික්ඛාපදං
bod:21:දසාහපරමං <pb V=.13/> අතිරෙකපත්තො ධාරෙතබ්බො, තං අතික්කාමයතො නිස්සග්ගියං පාචිත්තියං।
cen:ඌනපඤ්චබන්ධනසික්ඛාපදං
bod:22:යො පන භික්ඛු ඌනපඤ්චබන්ධනෙන පත්තෙන අඤ්ඤං නවං පත්තං චෙතාපෙය්ය, නිස්සග්ගියං පාචිත්තියං। තෙන භික්ඛුනා සො පත්තො භික්ඛුපරිසාය නිස්සජ්ජිතබ්බො <pb M=.13/>, යො ච තස්සා භික්ඛුපරිසාය පත්තපරියන්තො, සො තස්ස භික්ඛුනො පදාතබ්බො “අයං තෙ භික්ඛු පත්තො යාව භෙදනාය ධාරෙතබ්බො”ති, අයං තත්ථ සාමීචි।
cen:භෙසජ්ජසික්ඛාපදං
bod:23:යානි ඛො පන තානි ගිලානානං භික්ඛූනං පටිසායනීයානි භෙසජ්ජානි, සෙය්යථිදං – සප්පි නවනීතං තෙලං මධු ඵාණිතං, තානි පටිග්ගහෙත්වා සත්තාහපරමං සන්නිධිකාරකං පරිභුඤ්ජිතබ්බානි, තං අතික්කාමයතො නිස්සග්ගියං පාචිත්තියං।
cen:වස්සිකසාටිකසික්ඛාපදං
bod:24:“මාසො සෙසො ගිම්හාන”න්ති භික්ඛුනා වස්සිකසාටිකචීවරං පරියෙසිතබ්බං, “අද්ධමාසො සෙසො ගිම්හාන”න්ති කත්වා නිවාසෙතබ්බං। ඔරෙන චෙ “මාසො සෙසො ගිම්හාන”න්ති වස්සිකසාටිකචීවරං පරියෙසෙය්ය, ඔරෙන“ද්ධමාසො සෙසො ගිම්හාන”න්ති කත්වා නිවාසෙය්ය, නිස්සග්ගියං පාචිත්තියං।
cen:චීවරඅච්ඡින්දනසික්ඛාපදං
bod:25:යො පන භික්ඛු භික්ඛුස්ස සාමං චීවරං දත්වා කුපිතො අනත්තමනො අච්ඡින්දෙය්ය වා අච්ඡින්දාපෙය්ය වා, නිස්සග්ගියං පාචිත්තියං।
cen:සුත්තවිඤ්ඤත්තිසික්ඛාපදං
bod:26:යො පන භික්ඛු සාමං සුත්තං විඤ්ඤාපෙත්වා තන්තවායෙහි චීවරං වායාපෙය්ය, නිස්සග්ගියං පාචිත්තියං।
cen:මහාපෙසකාරසික්ඛාපදං
bod:27:භික්ඛුං පනෙව උද්දිස්ස අඤ්ඤාතකො ගහපති වා ගහපතානී වා තන්තවායෙහි චීවරං <pb V=.14/> වායාපෙය්ය, තත්ර චෙ සො භික්ඛු පුබ්බෙ අප්පවාරිතො තන්තවායෙ උපසඞ්කමිත්වා චීවරෙ විකප්පං ආපජ්ජෙය්ය “ඉදං ඛො, ආවුසො, චීවරං මං උද්දිස්ස විය්යති, ආයතඤ්ච කරොථ, විත්ථතඤ්ච, අප්පිතඤ්ච, සුවීතඤ්ච, සුප්පවායිතඤ්ච, සුවිලෙඛිතඤ්ච, සුවිතච්ඡිතඤ්ච කරොථ, අප්පෙව නාම මයම්පි ආයස්මන්තානං කිඤ්චිමත්තං අනුපදජ්ජෙය්යාමා”ති। එවඤ්ච සො භික්ඛු වත්වා කිඤ්චිමත්තං අනුපදජ්ජෙය්ය අන්තමසො පිණ්ඩපාතමත්තම්පි, නිස්සග්ගියං පාචිත්තියං।
cen:අච්චෙකචීවරසික්ඛාපදං
bod:28:දසාහානාගතං <pb M=.14/> කත්තිකතෙමාසිකපුණ්ණමං භික්ඛුනො පනෙව අච්චෙකචීවරං උප්පජ්ජෙය්ය, අච්චෙකං මඤ්ඤමානෙන භික්ඛුනා පටිග්ගහෙතබ්බං, පටිග්ගහෙත්වා යාව චීවරකාලසමයං නික්ඛිපිතබ්බං। තතො චෙ උත්තරි නික්ඛිපෙය්ය, නිස්සග්ගියං පාචිත්තියං।
cen:සාසඞ්කසික්ඛාපදං
bod:29:උපවස්සං ඛො පන කත්තිකපුණ්ණමං යානි ඛො පන තානි ආරඤ්ඤකානි සෙනාසනානි සාසඞ්කසම්මතානි සප්පටිභයානි, තථාරූපෙසු භික්ඛු සෙනාසනෙසු විහරන්තො ආකඞ්ඛමානො තිණ්ණං චීවරානං අඤ්ඤතරං චීවරං අන්තරඝරෙ නික්ඛිපෙය්ය, සියා ච තස්ස භික්ඛුනො කොචිදෙව පච්චයො තෙන චීවරෙන විප්පවාසාය, ඡාරත්තපරමං තෙන භික්ඛුනා තෙන චීවරෙන විප්පවසිතබ්බං। තතො චෙ උත්තරි විප්පවසෙය්ය අඤ්ඤත්ර භික්ඛුසම්මුතියා, නිස්සග්ගියං පාචිත්තියං।
cen:පරිණතසික්ඛාපදං
bod:30:යො පන භික්ඛු ජානං සඞ්ඝිකං ලාභං පරිණතං අත්තනො පරිණාමෙය්ය, නිස්සග්ගියං පාචිත්තියං।
cen:පත්තවග්ගො තතියො।
bod:උද්දිට්ඨා ඛො ආයස්මන්තො තිංස නිස්සග්ගියා පාචිත්තියා ධම්මා। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:නිස්සග්ගියපාචිත්තියා නිට්ඨිතා।
sub:සුද්ධපාචිත්තියා
cen:ඉමෙ ඛො පනායස්මන්තො ද්වෙනවුති පාචිත්තියා
cen:ධම්මා උද්දෙසං ආගච්ඡන්ති।
cen:මුසාවාදසික්ඛාපදං
bod:1:සම්පජානමුසාවාදෙ <pb V=.15/> පාචිත්තියං।
cen:ඔමසවාදසික්ඛාපදං
bod:2:ඔමසවාදෙ පාචිත්තියං।
cen:පෙසුඤ්ඤසික්ඛාපදං
bod:3:භික්ඛුපෙසුඤ්ඤෙ <pb M=.15/> පාචිත්තියං।
cen:පදසොධම්මසික්ඛාපදං
bod:4:යො පන භික්ඛු අනුපසම්පන්නං පදසො ධම්මං වාචෙය්ය, පාචිත්තියං।
cen:පඨමසහසෙය්යසික්ඛාපදං
bod:5:යො පන භික්ඛු අනුපසම්පන්නෙන උත්තරිදිරත්තතිරත්තං සහසෙය්යං කප්පෙය්ය, පාචිත්තියං।
cen:දුතියසහසෙය්යසික්ඛාපදං
bod:6:යො පන භික්ඛු මාතුගාමෙන සහසෙය්යං කප්පෙය්ය, පාචිත්තියං।
cen:ධම්මදෙසනාසික්ඛාපදං
bod:7:යො පන භික්ඛු මාතුගාමස්ස උත්තරිඡප්පඤ්චවාචාහි ධම්මං දෙසෙය්ය අඤ්ඤත්ර විඤ්ඤුනා පුරිසවිග්ගහෙන, පාචිත්තියං।
cen:භූතාරොචනසික්ඛාපදං
bod:8:යො පන භික්ඛු අනුපසම්පන්නස්ස උත්තරිමනුස්සධම්මං ආරොචෙය්ය, භූතස්මිං පාචිත්තියං।
cen:දුට්ඨුල්ලාරොචනසික්ඛාපදං
bod:9:යො <pb V=.16/> පන භික්ඛු භික්ඛුස්ස දුට්ඨුල්ලං ආපත්තිං අනුපසම්පන්නස්ස ආරොචෙය්ය අඤ්ඤත්ර භික්ඛුසම්මුතියා, පාචිත්තියං।
cen:පථවීඛණනසික්ඛාපදං
bod:10:යො පන භික්ඛු පථවිං ඛණෙය්ය වා ඛණාපෙය්ය වා පාචිත්තියං।
cen:මුසාවාදවග්ගො පඨමො।
cen:භූතගාමසික්ඛාපදං
bod:11:භූතගාමපාතබ්යතාය පාචිත්තියං।
cen:අඤ්ඤවාදකසික්ඛාපදං
bod:12:අඤ්ඤවාදකෙ, විහෙසකෙ පාචිත්තියං।
cen:උජ්ඣාපනකසික්ඛාපදං
bod:13:උජ්ඣාපනකෙ <pb M=.16/>, ඛිය්යනකෙ පාචිත්තියං।
cen:පඨමසෙනාසනසික්ඛාපදං
bod:14:යො පන භික්ඛු සඞ්ඝිකං මඤ්චං වා පීඨං වා භිසිං වා කොච්ඡං වා අජ්ඣොකාසෙ සන්ථරිත්වා වා සන්ථරාපෙත්වා වා තං පක්කමන්තො නෙව උද්ධරෙය්ය, න උද්ධරාපෙය්ය, අනාපුච්ඡං වා ගච්ඡෙය්ය, පාචිත්තියං।
cen:දුතියසෙනාසනසික්ඛාපදං
bod:15:යො පන භික්ඛු සඞ්ඝිකෙ විහාරෙ සෙය්යං සන්ථරිත්වා වා සන්ථරාපෙත්වා වා තං පක්කමන්තො නෙව උද්ධරෙය්ය, න උද්ධරාපෙය්ය, අනාපුච්ඡං වා ගච්ඡෙය්ය, පාචිත්තියං।
cen:අනුපඛජ්ජසික්ඛාපදං
bod:16:යො පන භික්ඛු සඞ්ඝිකෙ විහාරෙ ජානං පුබ්බුපගතං භික්ඛුං අනුපඛජ්ජ සෙය්යං කප්පෙය්ය <pb V=.17/> “යස්ස සම්බාධො භවිස්සති, සො පක්කමිස්සතී”ති එතදෙව පච්චයං කරිත්වා අනඤ්ඤං, පාචිත්තියං।
cen:නික්කඩ්ඪනසික්ඛාපදං
bod:17:යො පන භික්ඛු භික්ඛුං කුපිතො අනත්තමනො සඞ්ඝිකා විහාරා නික්කඩ්ඪෙය්ය වා නික්කඩ්ඪාපෙය්ය වා, පාචිත්තියං।
cen:වෙහාසකුටිසික්ඛාපදං
bod:18:යො පන භික්ඛු සඞ්ඝිකෙ විහාරෙ උපරිවෙහාසකුටියා ආහච්චපාදකං මඤ්චං වා පීඨං වා අභිනිසීදෙය්ය වා අභිනිපජ්ජෙය්ය වා, පාචිත්තියං।
cen:මහල්ලකවිහාරසික්ඛාපදං
bod:19:මහල්ලකං පන භික්ඛුනා විහාරං කාරයමානෙන යාව ද්වාරකොසා අග්ගළට්ඨපනාය ආලොකසන්ධිපරිකම්මාය ද්වත්තිච්ඡදනස්ස පරියායං අප්පහරිතෙ ඨිතෙන අධිට්ඨාතබ්බං, තතො චෙ උත්තරි අප්පහරිතෙපි ඨිතො අධිට්ඨහෙය්ය, පාචිත්තියං।
cen:සප්පාණකසික්ඛාපදං
bod:20:යො පන භික්ඛු ජානං සප්පාණකං උදකං තිණං වා මත්තිකං වා සිඤ්චෙය්ය වා සිඤ්චාපෙය්ය වා, පාචිත්තියං।
cen:භූතගාමවග්ගො දුතියො।
cen:ඔවාදසික්ඛාපදං
bod:21:යො <pb M=.17/> පන භික්ඛු අසම්මතො භික්ඛුනියො ඔවදෙය්ය, පාචිත්තියං।
cen:අත්ථඞ්ගතසික්ඛාපදං
bod:22:සම්මතොපි චෙ භික්ඛු අත්ථඞ්ගතෙ සූරියෙ භික්ඛුනියො ඔවදෙය්ය, පාචිත්තියං।
cen:භික්ඛුනුපස්සයසික්ඛාපදං
bod:23:යො <pb V=.18/> පන භික්ඛු භික්ඛුනුපස්සයං උපසඞ්කමිත්වා භික්ඛුනියො ඔවදෙය්ය අඤ්ඤත්ර සමයා, පාචිත්තියං। තත්ථායං සමයො, ගිලානා හොති භික්ඛුනී, අයං තත්ථ සමයො।
cen:ආමිසසික්ඛාපදං
bod:24:යො පන භික්ඛු එවං වදෙය්ය “ආමිසහෙතු ථෙරා භික්ඛූ භික්ඛුනියො ඔවදන්තී”ති, පාචිත්තියං।
cen:චීවරදානසික්ඛාපදං
bod:25:යො පන භික්ඛු අඤ්ඤාතිකාය භික්ඛුනියා චීවරං දදෙය්ය අඤ්ඤත්ර පාරිවත්තකා, පාචිත්තියං।
cen:චීවරසිබ්බනසික්ඛාපදං
bod:26:යො පන භික්ඛු අඤ්ඤාතිකාය භික්ඛුනියා චීවරං සිබ්බෙය්ය වා සිබ්බාපෙය්ය වා, පාචිත්තියං।
cen:සංවිධානසික්ඛාපදං
bod:27:යො පන භික්ඛු භික්ඛුනියා සද්ධිං සංවිධාය එකද්ධානමග්ගං පටිපජ්ජෙය්ය අන්තමසො ගාමන්තරම්පි අඤ්ඤත්ර සමයා, පාචිත්තියං। තත්ථායං සමයො, සත්ථගමනීයො හොති මග්ගො, සාසඞ්කසම්මතො, සප්පටිභයො, අයං තත්ථ සමයො।
cen:නාවාභිරුහනසික්ඛාපදං
bod:28:යො පන භික්ඛු භික්ඛුනියා සද්ධිං සංවිධාය එකං නාවං අභිරුහෙය්ය උද්ධංගාමිනිං වා අධොගාමිනිං වා අඤ්ඤත්ර තිරියං තරණාය, පාචිත්තියං।
cen:පරිපාචිතසික්ඛාපදං
bod:29:යො <pb M=.18/> පන භික්ඛු ජානං භික්ඛුනිපරිපාචිතං පිණ්ඩපාතං භුඤ්ජෙය්ය අඤ්ඤත්ර පුබ්බෙ ගිහිසමාරම්භා, පාචිත්තියං।
cen:රහොනිසජ්ජසික්ඛාපදං
bod:30:යො <pb V=.19/> පන භික්ඛු භික්ඛුනියා සද්ධිං එකො එකාය රහො නිසජ්ජං කප්පෙය්ය, පාචිත්තියං।
cen:ඔවාදවග්ගො තතියො।
cen:ආවසථපිණ්ඩසික්ඛාපදං
bod:31:අගිලානෙන භික්ඛුනා එකො ආවසථපිණ්ඩො භුඤ්ජිතබ්බො। තතො චෙ උත්තරි භුඤ්ජෙය්ය, පාචිත්තියං।
cen:ගණභොජනසික්ඛාපදං
bod:32:ගණභොජනෙ අඤ්ඤත්ර සමයා පාචිත්තියං। තත්ථායං සමයො, ගිලානසමයො, චීවරදානසමයො, චීවරකාරසමයො, අද්ධානගමනසමයො, නාවාභිරුහනසමයො, මහාසමයො, සමණභත්තසමයො, අයං තත්ථ සමයො।
cen:පරම්පරභොජනසික්ඛාපදං
bod:33:පරම්පරභොජනෙ අඤ්ඤත්ර සමයා පාචිත්තියං। තත්ථායං සමයො, ගිලානසමයො, චීවරදානසමයො, චීවරකාරසමයො, අයං තත්ථ සමයො।
cen:කාණමාතුසික්ඛාපදං
bod:34:භික්ඛුං පනෙව කුලං උපගතං පූවෙහි වා මන්ථෙහි වා අභිහට්ඨුං පවාරෙය්ය, ආකඞ්ඛමානෙන භික්ඛුනා ද්වත්තිපත්තපූරා පටිග්ගහෙතබ්බා। තතො චෙ උත්තරි පටිග්ගණ්හෙය්ය, පාචිත්තියං। ද්වත්තිපත්තපූරෙ පටිග්ගහෙත්වා තතො නීහරිත්වා භික්ඛූහි සද්ධිං සංවිභජිතබ්බං, අයං තත්ථ සාමීචි।
cen:පඨමපවාරණාසික්ඛාපදං
bod:35:යො පන භික්ඛු භුත්තාවී පවාරිතො අනතිරිත්තං ඛාදනීයං වා භොජනීයං වා ඛාදෙය්ය වා භුඤ්ජෙය්ය වා, පාචිත්තියං।
cen:දුතියපවාරණාසික්ඛාපදං
bod:36:යො <pb M=.19/> <pb V=.20/> පන භික්ඛු භික්ඛුං භුත්තාවිං පවාරිතං අනතිරිත්තෙන ඛාදනීයෙන වා භොජනීයෙන වා අභිහට්ඨුං පවාරෙය්ය “හන්ද භික්ඛු ඛාද වා භුඤ්ජ වා”ති ජානං ආසාදනාපෙක්ඛො, භුත්තස්මිං පාචිත්තියං।
cen:විකාලභොජනසික්ඛාපදං
bod:37:යො පන භික්ඛු විකාලෙ ඛාදනීයං වා භොජනීයං වා ඛාදෙය්ය වා භුඤ්ජෙය්ය වා, පාචිත්තියං।
cen:සන්නිධිකාරකසික්ඛාපදං
bod:38:යො පන භික්ඛු සන්නිධිකාරකං ඛාදනීයං වා භොජනීයං වා ඛාදෙය්ය වා භුඤ්ජෙය්ය වා, පාචිත්තියං।
cen:පණීතභොජනසික්ඛාපදං
bod:39:යානි ඛො පන තානි පණීතභොජනානි, සෙය්යථිදං – සප්පි, නවනීතං, තෙලං, මධු, ඵාණිතං, මච්ඡො, මංසං, ඛීරං, දධි। යො පන භික්ඛු එවරූපානි පණීතභොජනානි අගිලානො අත්තනො අත්ථාය විඤ්ඤාපෙත්වා භුඤ්ජෙය්ය, පාචිත්තියං।
cen:දන්තපොනසික්ඛාපදං
bod:40:යො පන භික්ඛු අදින්නං මුඛද්වාරං ආහාරං ආහරෙය්ය අඤ්ඤත්ර උදකදන්තපොනා, පාචිත්තියං।
cen:භොජනවග්ගො චතුත්ථො।
cen:අචෙලකසික්ඛාපදං
bod:41:යො පන භික්ඛු අචෙලකස්ස වා පරිබ්බාජකස්ස වා පරිබ්බාජිකාය වා සහත්ථා ඛාදනීයං වා භොජනීයං වා දදෙය්ය, පාචිත්තියං।
cen:උය්යොජනසික්ඛාපදං
bod:42:යො පන භික්ඛු භික්ඛුං “එහාවුසො, ගාමං වා නිගමං වා පිණ්ඩාය පවිසිස්සාමා”ති <pb V=.21/> තස්ස දාපෙත්වා වා අදාපෙත්වා වා උය්යොජෙය්ය “ගච්ඡාවුසො, න මෙ තයා සද්ධිං කථා වා නිසජ්ජා වා ඵාසු හොති, එකකස්ස මෙ කථා වා නිසජ්ජා වා ඵාසු හොතී”ති එතදෙව පච්චයං කරිත්වා අනඤ්ඤං, පාචිත්තියං।
cen:සභොජනසික්ඛාපදං
bod:43:යො <pb M=.20/> පන භික්ඛු සභොජනෙ කුලෙ අනුපඛජ්ජ නිසජ්ජං කප්පෙය්ය, පාචිත්තියං।
cen:රහොපටිච්ඡන්නසික්ඛාපදං
bod:44:යො පන භික්ඛු මාතුගාමෙන සද්ධිං රහො පටිච්ඡන්නෙ ආසනෙ නිසජ්ජං කප්පෙය්ය, පාචිත්තියං।
cen:රහොනිසජ්ජසික්ඛාපදං
bod:45:යො පන භික්ඛු මාතුගාමෙන සද්ධිං එකො එකාය රහො නිසජ්ජං කප්පෙය්ය, පාචිත්තියං।
cen:චාරිත්තසික්ඛාපදං
bod:46:යො පන භික්ඛු නිමන්තිතො සභත්තො සමානො සන්තං භික්ඛුං අනාපුච්ඡා පුරෙභත්තං වා පච්ඡාභත්තං වා කුලෙසු චාරිත්තං ආපජ්ජෙය්ය අඤ්ඤත්ර සමයා, පාචිත්තියං। තත්ථායං සමයො, චීවරදානසමයො, චීවරකාරසමයො, අයං තත්ථ සමයො।
cen:මහානාමසික්ඛාපදං
bod:47:අගිලානෙන භික්ඛුනා චතුමාසප්පච්චයපවාරණා සාදිතබ්බා අඤ්ඤත්ර පුනපවාරණාය, අඤ්ඤත්ර නිච්චපවාරණාය। තතො චෙ උත්තරි සාදියෙය්ය, පාචිත්තියං।
cen:උය්යුත්තසෙනාසික්ඛාපදං
bod:48:යො පන භික්ඛු උය්යුත්තං සෙනං දස්සනාය ගච්ඡෙය්ය අඤ්ඤත්ර තථාරූපප්පච්චයා, පාචිත්තියං।
cen:සෙනාවාසසික්ඛාපදං
bod:49:සියා <pb V=.22/> ච තස්ස භික්ඛුනො කොචිදෙව පච්චයො සෙනං ගමනාය, දිරත්තතිරත්තං තෙන භික්ඛුනා සෙනාය වසිතබ්බං। තතො චෙ උත්තරි වසෙය්ය, පාචිත්තියං।
cen:උය්යොධිකසික්ඛාපදං
bod:50:දිරත්තතිරත්තං චෙ භික්ඛු සෙනාය වසමානො උය්යොධිකං වා බලග්ගං වා සෙනාබ්යූහං වා අනීකදස්සනං වා ගච්ඡෙය්ය, පාචිත්තියං।
cen:අචෙලකවග්ගො පඤ්චමො।
cen:සුරාපානසික්ඛාපදං
bod:51:සුරාමෙරයපානෙ <pb M=.21/> පාචිත්තියං।
cen:අඞ්ගුලිපතොදකසික්ඛාපදං
bod:52:අඞ්ගුලිපතොදකෙ පාචිත්තියං।
cen:හසධම්මසික්ඛාපදං
bod:53:උදකෙ හසධම්මෙ පාචිත්තියං।
cen:අනාදරියසික්ඛාපදං
bod:54:අනාදරියෙ පාචිත්තියං।
cen:භිංසාපනසික්ඛාපදං
bod:55:යො පන භික්ඛු භික්ඛුං භිංසාපෙය්ය, පාචිත්තියං।
cen:ජොතිසික්ඛාපදං
bod:56:යො පන භික්ඛු අගිලානො විසිබ්බනාපෙක්ඛො ජොතිං සමාදහෙය්ය වා සමාදහාපෙය්ය වා අඤ්ඤත්ර තථාරූපප්පච්චයා, පාචිත්තියං।
cen:නහානසික්ඛාපදං
bod:57:යො <pb V=.23/> පන භික්ඛු ඔරෙනද්ධමාසං නහායෙය්ය අඤ්ඤත්ර සමයා, පාචිත්තියං। තත්ථායං සමයො “දියඩ්ඪො මාසො සෙසො ගිම්හාන”න්ති “වස්සානස්ස පඨමො මාසො” ඉච්චෙතෙ අඩ්ඪතෙය්යමාසා උණ්හසමයො, පරිළාහසමයො, ගිලානසමයො, කම්මසමයො, අද්ධානගමනසමයො, වාතවුට්ඨිසමයො, අයං තත්ථ සමයො।
cen:දුබ්බණ්ණකරණසික්ඛාපදං
bod:58:නවං පන භික්ඛුනා චීවරලාභෙන තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං ආදාතබ්බං නීලං වා කද්දමං වා කාළසාමං වා। අනාදා චෙ භික්ඛු තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං නවං චීවරං පරිභුඤ්ජෙය්ය, පාචිත්තියං।
cen:විකප්පනසික්ඛාපදං
bod:59:යො පන භික්ඛු භික්ඛුස්ස වා භික්ඛුනියා වා සික්ඛමානාය වා සාමණෙරස්ස වා සාමණෙරියා වා සාමං චීවරං විකප්පෙත්වා අප්පච්චුද්ධාරණං පරිභුඤ්ජෙය්ය, පාචිත්තියං।
cen:අපනිධානසික්ඛාපදං
bod:60:යො <pb M=.22/> පන භික්ඛු භික්ඛුස්ස පත්තං වා චීවරං වා නිසීදනං වා සූචිඝරං වා කායබන්ධනං වා අපනිධෙය්ය වා අපනිධාපෙය්ය වා අන්තමසො හසාපෙක්ඛොපි, පාචිත්තියං।
cen:සුරාපානවග්ගො ඡට්ඨො।
cen:සඤ්චිච්චසික්ඛාපදං
bod:61:යො පන භික්ඛු සඤ්චිච්ච පාණං ජීවිතා වොරොපෙය්ය, පාචිත්තියං।
cen:සප්පාණකසික්ඛාපදං
bod:62:යො පන භික්ඛු ජානං සප්පාණකං උදකං පරිභුඤ්ජෙය්ය, පාචිත්තියං।
cen:උක්කොටනසික්ඛාපදං
bod:63:යො පන භික්ඛු ජානං යථාධම්මං නිහතාධිකරණං පුනකම්මාය උක්කොටෙය්ය, පාචිත්තියං।
cen:දුට්ඨුල්ලසික්ඛාපදං
bod:64:යො <pb V=.24/> පන භික්ඛු භික්ඛුස්ස ජානං දුට්ඨුල්ලං ආපත්තිං පටිච්ඡාදෙය්ය, පාචිත්තියං।
cen:ඌනවීසතිවස්සසික්ඛාපදං
bod:65:යො පන භික්ඛු ජානං ඌනවීසතිවස්සං පුග්ගලං උපසම්පාදෙය්ය, සො ච පුග්ගලො අනුපසම්පන්නො, තෙ ච භික්ඛූ ගාරය්හා, ඉදං තස්මිං පාචිත්තියං।
cen:ථෙය්යසත්ථසික්ඛාපදං
bod:66:යො පන භික්ඛු ජානං ථෙය්යසත්ථෙන සද්ධිං සංවිධාය එකද්ධානමග්ගං පටිපජ්ජෙය්ය අන්තමසො ගාමන්තරම්පි, පාචිත්තියං।
cen:සංවිධානසික්ඛාපදං
bod:67:යො පන භික්ඛු මාතුගාමෙන සද්ධිං සංවිධාය එකද්ධානමග්ගං පටිපජ්ජෙය්ය අන්තමසො ගාමන්තරම්පි, පාචිත්තියං।
cen:අරිට්ඨසික්ඛාපදං
bod:68:යො <pb M=.23/> පන භික්ඛු එවං වදෙය්ය “තථාහං භගවතා ධම්මං දෙසිතං ආජානාමි, යථා යෙමෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායායා”ති, සො භික්ඛු භික්ඛූහි එවමස්ස වචනීයො “මායස්මා එවං අවච, මා භගවන්තං අබ්භාචික්ඛි, න හි සාධු භගවතො අබ්භක්ඛානං, න හි භගවා එවං වදෙය්ය, අනෙකපරියායෙනාවුසො අන්තරායිකා ධම්මා අන්තරායිකා වුත්තා භගවතා, අලඤ්ච පන තෙ පටිසෙවතො අන්තරායායා”ති। එවඤ්ච සො භික්ඛු භික්ඛූහි වුච්චමානො තථෙව පග්ගණ්හෙය්ය, සො භික්ඛු භික්ඛූහි යාවතතියං සමනුභාසිතබ්බො තස්ස පටිනිස්සග්ගාය। යාවතතියඤ්චෙ සමනුභාසියමානො තං පටිනිස්සජ්ජෙය්ය, ඉච්චෙතං කුසලං। නො චෙ පටිනිස්සජ්ජෙය්ය, පාචිත්තියං।
cen:උක්ඛිත්තසම්භොගසික්ඛාපදං
bod:69:යො පන භික්ඛු ජානං තථාවාදිනා භික්ඛුනා අකටානුධම්මෙන තං දිට්ඨිං අප්පටිනිස්සට්ඨෙන සද්ධිං සම්භුඤ්ජෙය්ය වා, සංවසෙය්ය වා, සහ වා සෙය්යං කප්පෙය්ය, පාචිත්තියං।
cen:කණ්ටකසික්ඛාපදං
bod:70:සමණුද්දෙසොපි <pb V=.25/> චෙ එවං වදෙය්ය “තථාහං භගවතා ධම්මං දෙසිතං ආජානාමි, යථා යෙමෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායායා”ති, සො සමණුද්දෙසො භික්ඛූහි එවමස්ස වචනීයො “මාවුසො, සමණුද්දෙස එවං අවච, මා භගවන්තං අබ්භාචික්ඛි, න හි සාධු භගවතො අබ්භක්ඛානං, න හි භගවා එවං වදෙය්ය, අනෙකපරියායෙනාවුසො, සමණුද්දෙස අන්තරායිකා ධම්මා අන්තරායිකා වුත්තා භගවතා, අලඤ්ච පන තෙ පටිසෙවතො අන්තරායායා”ති, එවඤ්ච සො සමණුද්දෙසො භික්ඛූහි වුච්චමානො තථෙව පග්ගණ්හෙය්ය, සො සමණුද්දෙසො භික්ඛූහි එවමස්ස වචනීයො “අජ්ජතග්ගෙ තෙ, ආවුසො, සමණුද්දෙස න චෙව සො භගවා සත්ථා අපදිසිතබ්බො, යම්පි චඤ්ඤෙ සමණුද්දෙසා ලභන්ති භික්ඛූහි සද්ධිං දිරත්තතිරත්තං සහසෙය්යං, සාපි තෙ නත්ථි, චර පිරෙ, විනස්සා”ති। යො පන භික්ඛු ජානං තථානාසිතං සමණුද්දෙසං උපලාපෙය්ය වා, උපට්ඨාපෙය්ය වා, සම්භුඤ්ජෙය්ය වා, සහ වා සෙය්යං කප්පෙය්ය, පාචිත්තියං।
cen:සප්පාණකවග්ගො සත්තමො।
cen:සහධම්මිකසික්ඛාපදං
bod:71:යො <pb M=.24/> පන භික්ඛු භික්ඛූහි සහධම්මිකං වුච්චමානො එවං වදෙය්ය “න තාවාහං, ආවුසො, එතස්මිං සික්ඛාපදෙ සික්ඛිස්සාමි, යාව න අඤ්ඤං භික්ඛුං බ්යත්තං විනයධරං පරිපුච්ඡාමී”ති, පාචිත්තියං। සික්ඛමානෙන, භික්ඛවෙ, භික්ඛුනා අඤ්ඤාතබ්බං පරිපුච්ඡිතබ්බං පරිපඤ්හිතබ්බං, අයං තත්ථ සාමීචි।
cen:විලෙඛනසික්ඛාපදං
bod:72:යො පන භික්ඛු පාතිමොක්ඛෙ උද්දිස්සමානෙ එවං වදෙය්ය “කිං පනිමෙහි ඛුද්දානුඛුද්දකෙහි සික්ඛාපදෙහි උද්දිට්ඨෙහි, යාවදෙව කුක්කුච්චාය විහෙසාය විලෙඛාය සංවත්තන්තී”ති, සික්ඛාපදවිවණ්ණකෙ පාචිත්තියං।
cen:මොහනසික්ඛාපදං
bod:73:යො පන භික්ඛු අන්වද්ධමාසං පාතිමොක්ඛෙ උද්දිස්සමානෙ එවං වදෙය්ය “ඉදානෙව ඛො අහං ජානාමි, අයම්පි කිර ධම්මො සුත්තාගතො සුත්තපරියාපන්නො අන්වද්ධමාසං උද්දෙසං ආගච්ඡතී”ති। තඤ්චෙ භික්ඛුං අඤ්ඤෙ භික්ඛූ ජානෙය්යුං නිසින්නපුබ්බං ඉමිනා භික්ඛුනා ද්වත්තික්ඛත්තුං <pb V=.26/> පාතිමොක්ඛෙ උද්දිස්සමානෙ, කො පන වාදො භිය්යො, න ච තස්ස භික්ඛුනො අඤ්ඤාණකෙන මුත්ති අත්ථි, යඤ්ච තත්ථ ආපත්තිං ආපන්නො, තඤ්ච යථාධම්මො කාරෙතබ්බො, උත්තරි චස්ස මොහො ආරොපෙතබ්බො “තස්ස තෙ, ආවුසො, අලාභා, තස්ස තෙ දුල්ලද්ධං, යං ත්වං පාතිමොක්ඛෙ උද්දිස්සමානෙන සාධුකං අට්ඨිං කත්වා මනසි කරොසී”ති, ඉදං තස්මිං මොහනකෙ පාචිත්තියං।
cen:පහාරසික්ඛාපදං
bod:74:යො පන භික්ඛු භික්ඛුස්ස කුපිතො අනත්තමනො පහාරං දදෙය්ය, පාචිත්තියං।
cen:තලසත්තිකසික්ඛාපදං
bod:75:යො පන භික්ඛු භික්ඛුස්ස කුපිතො අනත්තමනො තලසත්තිකං උග්ගිරෙය්ය, පාචිත්තියං।
cen:අමූලකසික්ඛාපදං
bod:76:යො පන භික්ඛු භික්ඛුං අමූලකෙන සඞ්ඝාදිසෙසෙන අනුද්ධංසෙය්ය, පාචිත්තියං।
cen:සඤ්චිච්චසික්ඛාපදං
bod:77:යො <pb M=.25/> පන භික්ඛු භික්ඛුස්ස සඤ්චිච්ච කුක්කුච්චං උපදහෙය්ය “ඉතිස්ස මුහුත්තම්පි අඵාසු භවිස්සතී”ති එතදෙව පච්චයං කරිත්වා අනඤ්ඤං, පාචිත්තියං।
cen:උපස්සුතිසික්ඛාපදං
bod:78:යො පන භික්ඛු භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨෙය්ය “යං ඉමෙ භණිස්සන්ති, තං සොස්සාමී”ති එතදෙව පච්චයං කරිත්වා අනඤ්ඤං, පාචිත්තියං।
cen:කම්මප්පටිබාහනසික්ඛාපදං
bod:79:යො පන භික්ඛු ධම්මිකානං කම්මානං ඡන්දං දත්වා පච්ඡා ඛීයනධම්මං ආපජ්ජෙය්ය, පාචිත්තියං।
cen:ඡන්දංඅදත්වාගමනසික්ඛාපදං
bod:80:යො <pb V=.27/> පන භික්ඛු සඞ්ඝෙ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමෙය්ය, පාචිත්තියං।
cen:දුබ්බලසික්ඛාපදං
bod:81:යො පන භික්ඛු සමග්ගෙන සඞ්ඝෙන චීවරං දත්වා පච්ඡා ඛීයනධම්මං ආපජ්ජෙය්ය “යථාසන්ථුතං භික්ඛූ සඞ්ඝිකං ලාභං පරිණාමෙන්තී”ති, පාචිත්තියං।
cen:පරිණාමනසික්ඛාපදං
bod:82:යො පන භික්ඛු ජානං සඞ්ඝිකං ලාභං පරිණතං පුග්ගලස්ස පරිණාමෙය්ය, පාචිත්තියං।
cen:සහධම්මිකවග්ගො අට්ඨමො।
cen:අන්තෙපුරසික්ඛාපදං
bod:83:යො පන භික්ඛු රඤ්ඤො ඛත්තියස්ස මුද්ධාභිසිත්තස්ස අනික්ඛන්තරාජකෙ අනිග්ගතරතනකෙ පුබ්බෙ අප්පටිසංවිදිතො ඉන්දඛීලං අතික්කාමෙය්ය, පාචිත්තියං।
cen:රතනසික්ඛාපදං
bod:84:යො <pb M=.26/> පන භික්ඛු රතනං වා රතනසම්මතං වා අඤ්ඤත්ර අජ්ඣාරාමා වා අජ්ඣාවසථා වා උග්ගණ්හෙය්ය වා උග්ගණ්හාපෙය්ය වා, පාචිත්තියං। රතනං වා පන භික්ඛුනා රතනසම්මතං වා අජ්ඣාරාමෙ වා අජ්ඣාවසථෙ වා උග්ගහෙත්වා වා උග්ගහාපෙත්වා වා නික්ඛිපිතබ්බං “යස්ස භවිස්සති, සො හරිස්සතී”ති, අයං තත්ථ සාමීචි।
cen:විකාලගාමප්පවෙසනසික්ඛාපදං
bod:85:යො පන භික්ඛු සන්තං භික්ඛුං අනාපුච්ඡාවිකාලෙ ගාමං පවිසෙය්ය අඤ්ඤත්ර තථාරූපා අච්චායිකා කරණීයා, පාචිත්තියං।
cen:සූචිඝරසික්ඛාපදං
bod:86:යො <pb V=.28/> පන භික්ඛු අට්ඨිමයං වා දන්තමයං වා විසාණමයං වා සූචිඝරං කාරාපෙය්ය, භෙදනකං පාචිත්තියං।
cen:මඤ්චපීඨසික්ඛාපදං
bod:87:නවං පන භික්ඛුනා මඤ්චං වා පීඨං වා කාරයමානෙන අට්ඨඞ්ගුලපාදකං කාරෙතබ්බං සුගතඞ්ගුලෙන අඤ්ඤත්ර හෙට්ඨිමාය අටනියා। තං අතික්කාමයතො ඡෙදනකං පාචිත්තියං।
cen:තූලොනද්ධසික්ඛාපදං
bod:88:යො පන භික්ඛු මඤ්චං වා පීඨං වා තූලොනද්ධං කාරාපෙය්ය, උද්දාලනකං පාචිත්තියං।
cen:නිසීදනසික්ඛාපදං
bod:89:නිසීදනං පන භික්ඛුනා කාරයමානෙන පමාණිකං කාරෙතබ්බං, තත්රිදං පමාණං, දීඝසො ද්වෙ විදත්ථියො සුගතවිදත්ථියා, තිරියං දියඩ්ඪං, දසා විදත්ථි। තං අතික්කාමයතො ඡෙදනකං පාචිත්තියං।
cen:කණ්ඩුප්පටිච්ඡාදිසික්ඛාපදං
bod:90:කණ්ඩුප්පටිච්ඡාදිං පන භික්ඛුනා කාරයමානෙන පමාණිකා කාරෙතබ්බා, තත්රිදං පමාණං, දීඝසො චතස්සො විදත්ථියො සුගතවිදත්ථියා, තිරියං ද්වෙ විදත්ථියො। තං අතික්කාමයතො ඡෙදනකං පාචිත්තියං।
cen:වස්සිකසාටිකසික්ඛාපදං
bod:91:වස්සිකසාටිකං <pb M=.27/> පන භික්ඛුනා කාරයමානෙන පමාණිකා කාරෙතබ්බා, තත්රිදං පමාණං, දීඝසො ඡ විදත්ථියො සුගතවිදත්ථියා, තිරියං අඩ්ඪතෙය්යා। තං අතික්කාමයතො ඡෙදනකං පාචිත්තියං।
cen:නන්දසික්ඛාපදං
bod:92:යො පන භික්ඛු සුගතචීවරප්පමාණං චීවරං කාරාපෙය්ය, අතිරෙකං වා, ඡෙදනකං පාචිත්තියං <pb V=.29/>। තත්රිදං සුගතස්ස සුගතචීවරප්පමාණං, දීඝසො නව විදත්ථියො සුගතවිදත්ථියා, තිරියං ඡ විදත්ථියො, ඉදං සුගතස්ස සුගතචීවරප්පමාණන්ති।
cen:රතනවග්ගො නවමො।
bod:උද්දිට්ඨා ඛො ආයස්මන්තො ද්වෙනවුති පාචිත්තියා ධම්මා। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:පාචිත්තියා නිට්ඨිතා।
sub:පාටිදෙසනීයා
cen:ඉමෙ ඛො පනායස්මන්තො චත්තාරො පාටිදෙසනීයා
cen:ධම්මා උද්දෙසං ආගච්ඡන්ති।
cen:පඨමපාටිදෙසනීයසික්ඛාපදං
bod:1:යො පන භික්ඛු අඤ්ඤාතිකාය භික්ඛුනියා අන්තරඝරං පවිට්ඨාය හත්ථතො ඛාදනීයං වා භොජනීයං වා සහත්ථා පටිග්ගහෙත්වා ඛාදෙය්ය වා භුඤ්ජෙය්ය වා, පටිදෙසෙතබ්බං තෙන භික්ඛුනා “ගාරය්හං, ආවුසො, ධම්මං ආපජ්ජිං අසප්පායං පාටිදෙසනීයං, තං පටිදෙසෙමී”ති।
cen:දුතියපාටිදෙසනීයසික්ඛාපදං
bod:2:භික්ඛූ පනෙව කුලෙසු නිමන්තිතා භුඤ්ජන්ති, තත්ර චෙ සා භික්ඛුනී වොසාසමානරූපා ඨිතා හොති “ඉධ සූපං දෙථ, ඉධ ඔදනං දෙථා”ති। තෙහි භික්ඛූහි සා භික්ඛුනී අපසාදෙතබ්බා “අපසක්ක තාව භගිනි, යාව <pb M=.28/> භික්ඛූ භුඤ්ජන්තී”ති। එකස්සපි චෙ භික්ඛුනො න පටිභාසෙය්ය තං භික්ඛුනිං අපසාදෙතුං “අපසක්ක තාව භගිනි, යාව භික්ඛූ භුඤ්ජන්තී”ති, පටිදෙසෙතබ්බං තෙහි භික්ඛූහි “ගාරය්හං, ආවුසො, ධම්මං ආපජ්ජිම්හා අසප්පායං පාටිදෙසනීයං, තං පටිදෙසෙමා”ති।
cen:තතියපාටිදෙසනීයසික්ඛාපදං
bod:3:යානි <pb V=.30/> ඛො පන තානි සෙක්ඛසම්මතානි කුලානි, යො පන භික්ඛු තථාරූපෙසු සෙක්ඛසම්මතෙසු කුලෙසු පුබ්බෙ අනිමන්තිතො අගිලානො ඛාදනීයං වා, භොජනීයං වා සහත්ථා පටිග්ගහෙත්වා ඛාදෙය්ය වා, භුඤ්ජෙය්ය වා, පටිදෙසෙතබ්බං තෙන භික්ඛුනා “ගාරය්හං, ආවුසො, ධම්මං ආපජ්ජිං අසප්පායං පාටිදෙසනීයං, තං පටිදෙසෙමී”ති।
cen:චතුත්ථපාටිදෙසනීයසික්ඛාපදං
bod:4:යානි ඛො පන තානි ආරඤ්ඤකානි සෙනාසනානි සාසඞ්කසම්මතානි සප්පටිභයානි, යො පන භික්ඛු තථාරූපෙසු සෙනාසනෙසු පුබ්බෙ අප්පටිසංවිදිතං ඛාදනීයං වා, භොජනීයං වා අජ්ඣාරාමෙ සහත්ථා පටිග්ගහෙත්වා අගිලානො ඛාදෙය්ය වා, භුඤ්ජෙය්ය වා, පටිදෙසෙතබ්බං තෙන භික්ඛුනා “ගාරය්හං, ආවුසො, ධම්මං ආපජ්ජිං අසප්පායං පාටිදෙසනීයං, තං පටිදෙසෙමී”ති।
bod:උද්දිට්ඨා ඛො ආයස්මන්තො චත්තාරො පාටිදෙසනීයා ධම්මා। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:පාටිදෙසනීයා නිට්ඨිතා।
sub:සෙඛියා
bod:ඉමෙ ඛො පනායස්මන්තො සෙඛියා ධම්මා උද්දෙසං ආගච්ඡන්ති।
cen:පරිමණ්ඩලසික්ඛාපදං
bod:1:පරිමණ්ඩලං නිවාසෙස්සාමීති සික්ඛා කරණීයා।
bod:2:පරිමණ්ඩලං පාරුපිස්සාමීති සික්ඛා කරණීයා।
cen:සුප්පටිච්ඡන්නසික්ඛාපදං
bod:3:සුප්පටිච්ඡන්නො <pb M=.29/> <pb V=.31/> අන්තරඝරෙ ගමිස්සාමීති සික්ඛා කරණීයා।
bod:4:සුප්පටිච්ඡන්නො අන්තරඝරෙ නිසීදිස්සාමීති සික්ඛා කරණීයා।
cen:සුසංවුතසික්ඛාපදං
bod:5:සුසංවුතො අන්තරඝරෙ ගමිස්සාමීති සික්ඛා කරණීයා।
bod:6:සුසංවුතො අන්තරඝරෙ නිසීදිස්සාමීති සික්ඛා කරණීයා।
cen:ඔක්ඛිත්තචක්ඛුසික්ඛාපදං
bod:7:ඔක්ඛිත්තචක්ඛු අන්තරඝරෙ ගමිස්සාමීති සික්ඛා කරණීයා।
bod:8:ඔක්ඛිත්තචක්ඛු අන්තරඝරෙ නිසීදිස්සාමීති සික්ඛා කරණීයා।
cen:උක්ඛිත්තකසික්ඛාපදං
bod:9:න උක්ඛිත්තකාය අන්තරඝරෙ ගමිස්සාමීති සික්ඛා කරණීයා।
bod:10:න උක්ඛිත්තකාය අන්තරඝරෙ නිසීදිස්සාමීති සික්ඛා කරණීයා।
cen:පරිමණ්ඩලවග්ගො පඨමො।
cen:උජ්ජග්ඝිකසික්ඛාපදං
bod:11:න උජ්ජග්ඝිකාය අන්තරඝරෙ ගමිස්සාමීති සික්ඛා කරණීයා।
bod:12:න උජ්ජග්ඝිකාය අන්තරඝරෙ නිසීදිස්සාමීති සික්ඛා කරණීයා।
bod:උච්චසද්දසික්ඛාපදං
bod:13:අප්පසද්දො අන්තරඝරෙ ගමිස්සාමීති සික්ඛා කරණීයා।
bod:14:අප්පසද්දො <pb V=.32/> අන්තරඝරෙ නිසීදිස්සාමීති සික්ඛා කරණීයා।
cen:කායප්පචාලකසික්ඛාපදං
bod:15:න කායප්පචාලකං අන්තරඝරෙ ගමිස්සාමීති සික්ඛා කරණීයා।
bod:16:න කායප්පචාලකං අන්තරඝරෙ නිසීදිස්සාමීති සික්ඛා කරණීයා।
cen:බාහුප්පචාලකසික්ඛාපදං
bod:17:න බාහුප්පචාලකං අන්තරඝරෙ ගමිස්සාමීති සික්ඛා කරණීයා।
bod:18:න බාහුප්පචාලකං අන්තරඝරෙනිසීදිස්සාමීති සික්ඛා කරණීයා।
cen:සීසප්පචාලකසික්ඛාපදං
bod:19:න <pb M=.30/> සීසප්පචාලකං අන්තරඝරෙ ගමිස්සාමීති සික්ඛා කරණීයා।
bod:20:න සීසප්පචාලකං අන්තරඝරෙ නිසීදිස්සාමීති සික්ඛා කරණීයා।
cen:උජ්ජග්ඝිකවග්ගො දුතියො।
cen:ඛම්භකතසික්ඛාපදං
bod:21:න ඛම්භකතො අන්තරඝරෙ ගමිස්සාමීති සික්ඛා කරණීයා।
bod:22:න ඛම්භකතො අන්තරඝරෙ නිසීදිස්සාමීති සික්ඛා කරණීයා।
cen:ඔගුණ්ඨිතසික්ඛාපදං
bod:23:න ඔගුණ්ඨිතො අන්තරඝරෙ ගමිස්සාමීති සික්ඛා කරණීයා।
bod:24:න ඔගුණ්ඨිතො අන්තරඝරෙ නිසීදිස්සාමීති සික්ඛා කරණීයා।
cen:උක්කුටිකසික්ඛාපදං
bod:25:න <pb V=.33/> උක්කුටිකාය අන්තරඝරෙ ගමිස්සාමීති සික්ඛා කරණීයා।
cen:පල්ලත්ථිකසික්ඛාපදං
bod:26:න පල්ලත්ථිකාය අන්තරඝරෙ නිසීදිස්සාමීති සික්ඛා කරණීයා।
cen:සක්කච්චපටිග්ගහණසික්ඛාපදං
bod:27:සක්කච්චං පිණ්ඩපාතං පටිග්ගහෙස්සාමීති සික්ඛා කරණීයා।
cen:පත්තසඤ්ඤීපටිග්ගහණසික්ඛාපදං
bod:28:පත්තසඤ්ඤී පිණ්ඩපාතං පටිග්ගහෙස්සාමීති සික්ඛා කරණීයා।
cen:සමසූපකපටිග්ගහණසික්ඛාපදං
bod:29:සමසූපකං පිණ්ඩපාතං පටිග්ගහෙස්සාමීති සික්ඛා කරණීයා।
cen:සමතිත්තිකසික්ඛාපදං
bod:30:සමතිත්තිකං පිණ්ඩපාතං පටිග්ගහෙස්සාමීති සික්ඛා කරණීයා।
cen:ඛම්භකතවග්ගො තතියො।
cen:සක්කච්චභුඤ්ජනසික්ඛාපදං
bod:31:සක්කච්චං <pb M=.31/> පිණ්ඩපාතං භුඤ්ජිස්සාමීති සික්ඛා කරණීයා।
cen:පත්තසඤ්ඤීභුඤ්ජනසික්ඛාපදං
bod:32:පත්තසඤ්ඤී පිණ්ඩපාතං භුඤ්ජිස්සාමීති සික්ඛා කරණීයා।
cen:සපදානසික්ඛාපදං
bod:33:සපදානං පිණ්ඩපාතං භුඤ්ජිස්සාමීති සික්ඛා කරණීයා।
cen:සමසූපකසික්ඛාපදං
bod:34:සමසූපකං <pb V=.34/> පිණ්ඩපාතං භුඤ්ජිස්සාමීති සික්ඛා කරණීයා।
cen:නථූපකතසික්ඛාපදං
bod:35:න ථූපකතො ඔමද්දිත්වා පිණ්ඩපාතං භුඤ්ජිස්සාමීති සික්ඛා කරණීයා।
cen:ඔදනප්පටිච්ඡාදනසික්ඛාපදං
bod:36:න සූපං වා බ්යඤ්ජනං වා ඔදනෙන පටිච්ඡාදෙස්සාමි භිය්යොකම්යතං උපාදායාති සික්ඛා කරණීයා।
cen:සූපොදනවිඤ්ඤත්තිසික්ඛාපදං
bod:37:න සූපං වා ඔදනං වා අගිලානො අත්තනො අත්ථාය විඤ්ඤාපෙත්වා භුඤ්ජිස්සාමීති සික්ඛා කරණීයා।
cen:උජ්ඣානසඤ්ඤීසික්ඛාපදං
bod:38:න උජ්ඣානසඤ්ඤී පරෙසං පත්තං ඔලොකෙස්සාමීති සික්ඛා කරණීයා।
cen:කබළසික්ඛාපදං
bod:39:නාතිමහන්තං කබළං කරිස්සාමීති සික්ඛා කරණීයා।
cen:ආලොපසික්ඛාපදං
bod:40:පරිමණ්ඩලං ආලොපං කරිස්සාමීති සික්ඛා කරණීයා।
cen:සක්කච්චවග්ගො චතුත්ථො।
cen:අනාහටසික්ඛාපදං
bod:41:න <pb M=.32/> අනාහටෙ කබළෙ මුඛද්වාරං විවරිස්සාමීති සික්ඛා කරණීයා।
cen:භුඤ්ජමානසික්ඛාපදං
bod:42:න භුඤ්ජමානො සබ්බහත්ථං මුඛෙ පක්ඛිපිස්සාමීති සික්ඛා කරණීයා।
cen:සකබළසික්ඛාපදං
bod:43:න <pb V=.35/> සකබළෙන මුඛෙන බ්යාහරිස්සාමීති සික්ඛා කරණීයා।
cen:පිණ්ඩුක්ඛෙපකසික්ඛාපදං
bod:44:න පිණ්ඩුක්ඛෙපකං භුඤ්ජිස්සාමීති සික්ඛා කරණීයා।
cen:කබළාවච්ඡෙදකසික්ඛාපදං
bod:45:න කබළාවච්ඡෙදකං භුඤ්ජිස්සාමීති සික්ඛා කරණීයා।
cen:අවගණ්ඩකාරකසික්ඛාපදං
bod:46:න අවගණ්ඩකාරකං භුඤ්ජිස්සාමීති සික්ඛා කරණීයා।
cen:හත්ථනිද්ධුනකසික්ඛාපදං
bod:47:න හත්ථනිද්ධුනකං භුඤ්ජිස්සාමීති සික්ඛා කරණීයා।
cen:සිත්ථාවකාරකසික්ඛාපදං
bod:48:න සිත්ථාවකාරකං භුඤ්ජිස්සාමීති සික්ඛා කරණීයා।
cen:ජිව්හානිච්ඡාරකසික්ඛාපදං
bod:49:න ජිව්හානිච්ඡාරකං භුඤ්ජිස්සාමීති සික්ඛා කරණීයා।
cen:චපුචපුකාරකසික්ඛාපදං
bod:50:න චපුචපුකාරකං භුඤ්ජිස්සාමීති සික්ඛා කරණීයා।
cen:කබළවග්ගො පඤ්චමො।
cen:සුරුසුරුකාරකසික්ඛාපදං
bod:51:න සුරුසුරුකාරකං භුඤ්ජිස්සාමීති සික්ඛා කරණීයා।
cen:හත්ථනිල්ලෙහකසික්ඛාපදං
bod:52:න හත්ථනිල්ලෙහකං භුඤ්ජිස්සාමීති සික්ඛා කරණීයා।
cen:පත්තනිල්ලෙහකසික්ඛාපදං
bod:53:න <pb M=.33/> <pb V=.36/> පත්තනිල්ලෙහකං භුඤ්ජිස්සාමීති සික්ඛා කරණීයා।
cen:ඔට්ඨනිල්ලෙහකසික්ඛාපදං
bod:54:න ඔට්ඨනිල්ලෙහකං භුඤ්ජිස්සාමීති සික්ඛා කරණීයා।
cen:සාමිසසික්ඛාපදං
bod:55:න සාමිසෙන හත්ථෙන පානීයථාලකං පටිග්ගහෙස්සාමීති සික්ඛා කරණීයා।
cen:සසිත්ථකසික්ඛාපදං
bod:56:න සසිත්ථකං පත්තධොවනං අන්තරඝරෙ ඡඩ්ඩෙස්සාමීති සික්ඛා කරණීයා।
cen:ඡත්තපාණිසික්ඛාපදං
bod:57:න ඡත්තපාණිස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:දණ්ඩපාණිසික්ඛාපදං
bod:58:න දණ්ඩපාණිස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:සත්ථපාණිසික්ඛාපදං
bod:59:න සත්ථපාණිස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:ආවුධපාණිසික්ඛාපදං
bod:60:න ආවුධපාණිස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:සුරුසුරුවග්ගො ඡට්ඨො।
cen:පාදුකසික්ඛාපදං
bod:61:න <pb M=.34/> පාදුකාරුළ්හස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:උපාහනසික්ඛාපදං
bod:62:න <pb V=.37/> උපාහනාරුළ්හස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:යානසික්ඛාපදං
bod:63:න යානගතස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:සයනසික්ඛාපදං
bod:64:න සයනගතස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:පල්ලත්ථිකසික්ඛාපදං
bod:65:න පල්ලත්ථිකාය නිසින්නස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:වෙඨිතසික්ඛාපදං
bod:66:න වෙඨිතසීසස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:ඔගුණ්ඨිතසික්ඛාපදං
bod:67:න ඔගුණ්ඨිතසීසස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:ඡමාසික්ඛාපදං
bod:68:න ඡමායං නිසීදිත්වා ආසනෙ නිසින්නස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:නීචාසනසික්ඛාපදං
bod:69:න නීචෙ ආසනෙ නිසීදිත්වා උච්චෙ ආසනෙ නිසින්නස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:ඨිතසික්ඛාපදං
bod:70:න ඨිතො නිසින්නස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:පච්ඡතොගමනසික්ඛාපදං
bod:71:න <pb M=.35/> <pb V=.38/> පච්ඡතො ගච්ඡන්තො පුරතො ගච්ඡන්තස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:උප්පථෙනගමනසික්ඛාපදං
bod:72:න උප්පථෙන ගච්ඡන්තො පථෙන ගච්ඡන්තස්ස අගිලානස්ස ධම්මං දෙසෙස්සාමීති සික්ඛා කරණීයා।
cen:ඨිතොඋච්චාරසික්ඛාපදං
bod:73:න ඨිතො අගිලානො උච්චාරං වා පස්සාවං වා කරිස්සාමීති සික්ඛා කරණීයා।
cen:හරිතෙඋච්චාරසික්ඛාපදං
bod:74:න හරිතෙ අගිලානො උච්චාරං වා පස්සාවං වා ඛෙළං වා කරිස්සාමීති සික්ඛා කරණීයා।
cen:උදකෙඋච්චාරසික්ඛාපදං
bod:75:න උදකෙ අගිලානො උච්චාරං වා පස්සාවං වා ඛෙළං වා කරිස්සාමීති සික්ඛා කරණීයා।
cen:පාදුකවග්ගො සත්තමො।
bod:උද්දිට්ඨා ඛො ආයස්මන්තො සෙඛියා ධම්මා। තත්ථායස්මන්තෙ පුච්ඡාමි, කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:සෙඛියා නිට්ඨිතා।
sub:අධිකරණසමථා
cen:ඉමෙ ඛො පනායස්මන්තො සත්ත අධිකරණසමථා
cen:ධම්මා උද්දෙසං ආගච්ඡන්ති।
bod:උප්පන්නුප්පන්නානං <pb V=.39/> අධිකරණානං සමථාය වූපසමාය සම්මුඛාවිනයො දාතබ්බො।
bod:සතිවිනයො දාතබ්බො।
bod:අමූළ්හවිනයො දාතබ්බො।
bod:පටිඤ්ඤාය <pb M=.36/> කාරෙතබ්බං।
bod:යෙභුය්යසිකා।
bod:තස්සපාපියසිකා।
bod:තිණවත්ථාරකොති।
bod:උද්දිට්ඨා ඛො ආයස්මන්තො සත්ත අධිකරණසමථා ධම්මා। තත්ථායස්මන්තෙ, පුච්ඡාමි කච්චිත්ථ පරිසුද්ධා, දුතියම්පි පුච්ඡාමි, කච්චිත්ථ පරිසුද්ධා, තතියම්පි පුච්ඡාමි, කච්චිත්ථ පරිසුද්ධා, පරිසුද්ධෙත්ථායස්මන්තො, තස්මා තුණ්හී, එවමෙතං ධාරයාමීති।
cen:අධිකරණසමථා නිට්ඨිතා।
bod:උද්දිට්ඨං ඛො ආයස්මන්තො නිදානං,
bod:උද්දිට්ඨා චත්තාරො පාරාජිකා ධම්මා,
bod:උද්දිට්ඨා තෙරස සඞ්ඝාදිසෙසා ධම්මා,
bod:උද්දිට්ඨා ද්වෙ අනියතා ධම්මා,
bod:උද්දිට්ඨා තිංස නිස්සග්ගියා පාචිත්තියා ධම්මා,
bod:උද්දිට්ඨා ද්වෙනවුති පාචිත්තියා ධම්මා,
bod:උද්දිට්ඨා චත්තාරො පාටිදෙසනීයා ධම්මා,
bod:උද්දිට්ඨා සෙඛියා ධම්මා,
bod:උද්දිට්ඨා සත්ත අධිකරණසමථා ධම්මා, එත්තකං තස්ස භගවතො සුත්තාගතං සුත්තපරියාපන්නං අන්වද්ධමාසං <pb V=.40/> උද්දෙසං ආගච්ඡති, තත්ථ සබ්බෙහෙව සමග්ගෙහි සම්මොදමානෙහි අවිවදමානෙහි සික්ඛිතබ්බන්ති।
cen:විත්ථාරුද්දෙසො පඤ්චමො।
cen:භික්ඛුපාතිමොක්ඛං නිට්ඨිතං।
cen:॥ නමො තස්ස භගවතො අරහතො සම්මාසම්බුද්ධස්ස॥
