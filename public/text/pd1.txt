cha:13:අභිඤ්ඤානිද්දෙසවණ්ණනා
sub:දිබ්බසොතධාතුකථාවණ්ණනා
bod:400:<b>තත්ථා</b>ති <pb M=2.37/> <pb V=2.35/> දිබ්බසොතධාතුයා නිද්දෙසෙ। අභිඤ්ඤාපාළියා හි නිද්දෙසමුඛෙන අභිඤ්ඤානං නිබ්බත්තනවිධි විධීයති। අභිඤ්ඤාසීසෙනෙත්ථ අභිඤ්ඤාපාළි වුත්තා। තෙනාහ <b>“තතො පරාසු ච තීසු අභිඤ්ඤාසූ”</b>ති। <b>තතො පරාසූ</b>ති ච සත්ථුනො දෙසනාක්කමං, අත්තනො ච උද්දෙසක්කමං සන්ධාය වුත්තං, න පටිපත්තික්කමං। න හි පටිපජ්ජන්තා ඉමිනාව කමෙන පටිපජ්ජන්ති। <b>සබ්බත්ථා</b>ති දිබ්බසොතධාතුපාළියං, සෙසාභිඤ්ඤාපාළියඤ්චාති සබ්බත්ථ। <b>තත්රා</b>ති වාක්යොපඤ්ඤාසෙ නිපාතමත්තං, <b>තත්ර</b> වා යථාවුත්තපාඨෙ। <b>දිබ්බසදිසත්තා</b>ති දිබ්බෙ භවාති දිබ්බා, දෙවානං සොතධාතු, තාය දිබ්බාය සදිසත්තා। ඉදානි තං දිබ්බසදිසතං විභාවෙතුං <b>“දෙවානං හී”</b>තිආදි වුත්තං। තත්ථ <b>සුචරිතකම්මනිබ්බත්තා</b>ති සද්ධාබහුලතාවිසුද්ධදිට්ඨිතානිසංසදස්සාවිතාදිසම්පත්තියා සුට්ඨු චරිතත්තා සුචරිතෙන දෙවූපපත්තිජනකෙන පුඤ්ඤකම්මෙන නිබ්බත්තා। <b>පිත්තසෙම්හරුහිරාදීහී</b>ති <b>ආදි</b>-සද්දෙන වාතරොගාදීනං සඞ්ගහො। <b>අපලිබුද්ධා</b>ති අනුපද්දුතා। පිත්තාදීහි අනුපද්දුතත්තා, කම්මස්ස ච උළාරතාය <b>උපක්කිලෙසවිමුත්ති</b> වෙදිතබ්බා। උපක්කිලෙසදොසරහිතං හි කම්මං තිණාදිදොසරහිතං විය සස්සං උළාරඵලං අනුපක්කිලිට්ඨං හොති। කාරණූපචාරෙන චස්ස ඵලං තථා වොහරීයති, යථා “සුක්කං සුක්කවිපාක”න්ති (දී॰ නි॰ 3.312; ම॰ නි॰ 2.81; අ॰ නි॰ 4.233)। <b>දූරෙපී</b>ති <b>පි</b>-සද්දෙන සුඛුමස්සාපි ආරම්මණස්ස සම්පටිච්ඡනසමත්ථතං සඞ්ගණ්හාති। <b>පසාදසොතධාතූ</b>ති චතුමහාභූතානං පසාදලක්ඛණා සොතධාතු।
bod:වීරියාරම්භවසෙනෙව ඉජ්ඣනතො සබ්බාපි කුසලභාවනා වීරියභාවනා, පධානසඞ්ඛාරසමන්නාගතා වා ඉද්ධිපාදභාවනාපි විසෙසතො වීරියභාවනා, තස්සා ආනුභාවෙන නිබ්බත්තා <b>වීරියභාවනාබලනිබ්බත්තා</b>। ඤාණමයා සොතධාතු ඤාණසොතධාතු। <b>තාදිසායෙවා</b>ති උපක්කිලෙසවිමුත්තතාය, දූරෙපි සුඛුමස්සපි ආරම්මණස්ස සම්පටිච්ඡනසමත්ථතාය ච තංසදිසා එව <pb V=2.36/>। <b>දිබ්බවිහාරවසෙන පටිලද්ධත්තා</b>ති දිබ්බවිහාරසඞ්ඛාතානං චතුන්නං භූමීනං වසෙන පටිලද්ධත්තා, ඉමිනා කාරණවසෙනස්සා දිබ්බභාවමාහ। යං චෙත්ථ වත්තබ්බං, තං හෙට්ඨා වුත්තමෙව। <b>දිබ්බවිහාරසන්නිස්සිතත්තා</b>ති <pb M=2.38/> අට්ඨඞ්ගසමන්නාගමෙන උක්කංසගතං පාදකජ්ඣානසඞ්ඛාතං දිබ්බවිහාරං සන්නිස්සාය පවත්තත්තා, දිබ්බවිහාරපරියාපන්නං වා අත්තනා සම්පයුත්තං රූපාවචරචතුත්ථජ්ඣානං නිස්සයපච්චයභූතං සන්නිස්සිතත්තාති එවම්පෙත්ථ අත්ථො දට්ඨබ්බො। <b>සවනට්ඨෙනා</b>ති සද්දගහණට්ඨෙන। යාථාවතො හි සද්දූපලද්ධි සද්දසභාවාවබොධො සවනං। සන්තෙසුපි අඤ්ඤෙසු සභාවධාරණාදීසු ධාතුඅත්ථෙසු අත්තසුඤ්ඤතාසන්දස්සනත්ථා සත්ථු ධාතුදෙසනාති ආහ <b>“නිජ්ජීවට්ඨෙන චා”</b>ති। <b>සොතධාතුකිච්චං</b> සද්දසම්පටිච්ඡනං, සද්දසන්නිට්ඨානපච්චයතා ච।
bod:ඤාණස්ස පරිසුද්ධි උපක්කිලෙසවිගමෙනෙවාති ආහ <b>“නිරුපක්කිලෙසායා”</b>ති। <b>මානුසිකා</b> මනුස්ස සන්තකා, මංසසොතධාතු, දිබ්බවිදූරාදිවිසයග්ගහණසඞ්ඛාතෙන අත්තනො කිච්චවිසෙසෙන අතික්කන්තං මානුසිකං එතායාති <b>අතික්කන්තමානුසිකා</b>। තෙනාහ <b>“මනුස්සූපචාරං අතික්කමිත්වා සද්දසවනෙනා”</b>ති। තත්ථ <b>මනුස්සූපචාර</b>න්ති මනුස්සෙහි උපචරිතබ්බට්ඨානං, පකතියා සොතද්වාරෙන ගහෙතබ්බං විසයන්ති අධිප්පායො। තෙනාහ <b>“සද්දසවනෙනා”</b>ති। <b>දිබ්බෙ</b>ති දෙවලොකපරියාපන්නෙ। තෙ පන විසෙසතො දෙවානං කථා සද්දා හොන්තීති ආහ <b>“දෙවානං සද්දෙ”</b>ති। මනුස්සානං එතෙති මානුසා, තෙ <b>මානුසෙ</b>। එවං දෙවමනුස්සසද්දානංයෙව ගහිතත්තා වුත්තං <b>“පදෙසපරියාදාන”</b>න්ති, එකදෙසග්ගහණන්ති අත්ථො। <b>සදෙහසන්නිස්සිතා</b> අත්තනො සරීරෙ සන්නිස්සිතා। <b>නිප්පදෙසපරියාදානං</b> ඨානභෙදග්ගහණමුඛෙන සවිඤ්ඤාණකාදිභෙදභින්නස්ස සද්දස්ස අනවසෙසෙන සඞ්ගණ්හනතො।
bod:<b>අයං</b> දිබ්බසොතධාතු। <b>පරිකම්මසමාධිචිත්තෙනා</b>ති පරිකම්මභූතාවෙණිකසමාධිචිත්තෙන, දිබ්බසොතඤාණස්ස පරිකම්මවසෙන පවත්තක්ඛණිකසමාධිනා සමාහිතචිත්තෙනාති අත්ථො। <b>පරිකම්මසමාධි</b> නාම දිබ්බසොතධාතුයා උපචාරාවත්ථාතිපි වදන්ති। සා පන නානාවජ්ජනවසෙන වුත්තාති දට්ඨබ්බා। සබ්බොළාරිකසද්දදස්සනත්ථං සීහාදීනං සද්දො පඨමං ගහිතො। තියොජනමත්ථකෙපි කිර කෙසරසීහස්ස සීහනාදසද්දො සුය්යති। <b>ආදි</b>-සද්දෙන මෙඝසද්දබ්යග්ඝසද්දාදීනං සඞ්ගහො දට්ඨබ්බො। එත්ථ ච යථා ඔළාරිකසද්දාවජ්ජනං යාවදෙව සුඛුමසද්දාවජ්ජනූපායදස්සනත්ථං, තථා සද්දග්ගහණභාවනාබලෙන සුඛුමතරසද්දග්ගහණසංසිද්ධිතො।
bod:එවං <pb M=2.39/> ආසන්නසද්දග්ගහණානුසාරෙන දූරදූරතරසද්දග්ගහණම්පි සමිජ්ඣතීති දස්සෙතුං <b>“පුරත්ථිමාය</b> <pb V=2.37/> <b>දිසායා”</b>තිආදිනා දිසාසම්බන්ධවසෙන සද්දානං මනසිකාරවිධි ආරද්ධො। තත්ථ <b>සද්දනිමිත්ත</b>න්ති ඤාණුප්පත්තිහෙතුභාවතො සද්දො එව සද්දනිමිත්තං, යො වා යථාවුත්තො උපාදායුපාදාය ලබ්භමානො සද්දානං ඔළාරිකසුඛුමාකාරො, තං සද්දනිමිත්තං। තෙනෙවාහ <b>“සද්දානං සද්දනිමිත්ත”</b>න්ති। යං පන වුත්තං <b>“ඔළාරිකානම්පි සුඛුමානම්පි සද්දානං සද්දනිමිත්තං මනසි කාතබ්බ”</b>න්ති, තං ඔළාරිකසුඛුමසම්මතෙසුපි ඔළාරිකසුඛුමසබ්භාවදස්සනත්ථං। තඤ්ච සබ්බං සුඛුමෙ ඤාණපරිචයදස්සනත්ථං දට්ඨබ්බං। සද්දනිමිත්තස්ස අපච්චුප්පන්නසභාවත්තා “සද්දොව සද්දනිමිත්ත”න්ති අයමෙව පක්ඛො ඤායාගතොති කෙචි, තං න ඔළාරිකසුඛුමානං සද්දානං වණ්ණාරම්මණෙන ඤාණෙන නීලපීතාදිවණ්ණානං විය තත්ථෙව ගහෙතබ්බතො। ඔළාරිකසුඛුමභාවො චෙත්ථ සද්දනිමිත්තන්ති අධිප්පෙතන්ති। <b>තස්සා</b>ති යථාවුත්තෙන විධිනා පටිපජ්ජන්තස්ස යොගිනො। <b>තෙ සද්දා</b>ති යෙ සබ්බොළාරිකතො පභුති ආවජ්ජන්තස්ස අනුක්කමෙන සුඛුමසුඛුමා සද්දා ආවජ්ජිතා, තෙ। <b>පාකතිකචිත්තස්සාපී</b>ති පාදකජ්ඣානසමාපජ්ජනතො පුබ්බෙ පවත්තචිත්තස්සාපි। <b>පරිකම්මසමාධිචිත්තස්සා</b>ති දිබ්බසොතධාතුයා උප්පාදනත්ථං පාදකජ්ඣානං සමාපජ්ජිත්වා වුට්ඨිතස්ස සද්දං ආරබ්භ පරිකම්මකරණවසෙන පවත්තක්ඛණිකසමාධිචිත්තස්ස। පුබ්බෙපි ඤාණෙන පරිමද්දිතත්තා අතිවිය පාකටා හොන්තීති සම්බන්ධො।
bod:<b>තෙසු සද්දෙසූ</b>ති යෙ පරිකම්මස්ස විසයදස්සනත්ථං බහූ සද්දා වුත්තා, තෙසු සද්දෙසු। <b>අඤ්ඤතර</b>න්ති යත්ථස්ස පරිකම්මකරණවසෙන අභිණ්හං මනසිකාරො පවත්තො, තං එකං සද්දං। <b>තතො පර</b>න්ති තතො අප්පනුප්පත්තිතො පරං। <b>තස්මිං සොතෙ</b>ති තස්මිං ඤාණසොතෙ। <b>පතිතො හොතී</b>ති දිබ්බසොතධාතු අන්තොගධා හොති අප්පනාචිත්තස්ස උප්පත්තිතො පභුති දිබ්බසොතඤාණලාභී නාම හොති, න දානිස්ස තදත්ථං භාවනාභියොගො ඉච්ඡිතබ්බොති අත්ථො। <b>ත</b>න්ති දිබ්බසොතධාතුං। <b>ථාමජාත</b>න්ති ජාතථාමං දළ්හභාවප්පත්තං। <b>වඩ්ඪෙතබ්බං</b> පාදකජ්ඣානාරම්මණං। කින්ති කිත්තකන්ති ආහ <b>“එත්ථන්තරෙ සද්දං සුණාමීති එකඞ්ගුලමත්තං පරිච්ඡින්දිත්වා”</b>ති। පාදකජ්ඣානස්ස හි ආරම්මණභූතං කසිණනිමිත්තං “එත්තකං ඨානං ඵරතූ”ති මනසි කරිත්වා පාදකජ්ඣානං සමාපජ්ජන්තස්ස කසිණනිමිත්තං තත්තකං ඨානං ඵරිත්වා තිට්ඨති <pb M=2.40/>। සො සමාපත්තිතො වුට්ඨාය තත්ථ ගතෙ සද්දෙ ආවජ්ජති, සුභාවිතභාවනත්තා තත්ථ අඤ්ඤතරං සද්දං ආරබ්භ උප්පන්නාවජ්ජනානන්තරං චත්තාරි, පඤ්ච වා ජවනානි උප්පජ්ජන්ති। තෙසු පච්ඡිමං ඉද්ධිචිත්තං, ඉතරස්ස පුනපි පාදකජ්ඣානං සමාපජ්ජිතබ්බමෙව। තතො එව හි පාදකජ්ඣානාරම්මණෙන ඵුට්ඨොකාසබ්භන්තරගතෙපි සද්දෙ සුණාතියෙවාති සාසඞ්කං වදති। <b>එකඞ්ගුලද්වඞ්ගුලා</b>දිග්ගහණඤ්චෙත්ථ සුඛුමසද්දාපෙක්ඛාය කතං।
bod:<b>එවං</b> <pb V=2.38/> <b>සුණන්තොවා</b>ති එවං පරිච්ඡින්දිත්වා පරිච්ඡින්දිත්වා සවනෙන වසීකතාභිඤ්ඤො හුත්වා යථාවජ්ජිතෙ සද්දෙ සුණන්තො එව। <b>පාටියෙක්ක</b>න්ති එකජ්ඣං පවත්තමානෙපි තෙ සද්දෙ පච්චෙකං වත්ථුභෙදෙන වවත්ථපෙතුකාමතාය සති।
cen:දිබ්බසොතධාතුකථාවණ්ණනා නිට්ඨිතා।
sub:චෙතොපරියඤාණකථාවණ්ණනා
bod:401:<b>පරියාතී</b>ති සරාගාදිවිභාගෙන පරිච්ඡිජ්ජ ජානාති। තෙනාහ <b>“පරිච්ඡින්දතීති අත්ථො”</b>ති। යෙසඤ්හි ධාතූනං ගති අත්ථො, බුද්ධිපි තෙසං අත්ථො। “පරසත්තාන”න්ති එත්ථ පර-සද්දො අඤ්ඤත්ථොති ආහ <b>“අත්තානං ඨපෙත්වා සෙසසත්තාන”</b>න්ති, යථා හි යො පරො න හොති, සො අත්තා। යො අත්තා න හොති, සො පරොති। <b>සත්තාන</b>න්ති චෙත්ථ රූපාදීසු සත්තාති සත්තා। තස්සා පන පඤ්ඤත්තියා සවිඤ්ඤාණකසන්තානෙ නිරුළ්හත්තා නිච්ඡන්දරාගාපි සත්තාත්වෙව වුච්චන්ති, භූතපුබ්බගතියා වා। “පු”න්ති නරකං, තත්ථ ගලන්ති පපතන්තීති <b>පුග්ගලා,</b> පාපකාරිනො। ඉතරෙපි සංසාරෙ සංසාරිනො තංසභාවානාතිවත්තනතො පුග්ගලාත්වෙව වුච්චන්ති। තංතංසත්තනිකායස්ස වා තත්ථ තත්ථ උපපත්තියා පූරණතො, අනිච්චතාවසෙන ගලනතො ච <b>පුග්ගලා</b>ති නෙරුත්තා।
bod:<b>එතඤ්හී</b>ති එත්ථ <b>හි</b>-සද්දො හෙතුඅත්ථො। යස්මා “එතං චෙතොපරියඤාණං දිබ්බචක්ඛුඤාණවසෙන ඉජ්ඣතී”ති <b>තං</b> දිබ්බචක්ඛුඤාණං, <b>එතස්ස</b> චෙතොපරියඤාණස්ස උප්පාදනෙ <b>පරිකම්මං,</b> තස්මා තෙන චෙතොපරියඤාණං උප්පාදෙතුකාමෙන අධිගතදිබ්බචක්ඛුඤාණෙන භික්ඛුනාති එවං යොජනා කාතබ්බා <pb M=2.41/>। <b>හදයරූප</b>න්ති න හදයවත්ථු, අථ ඛො හදයමංසපෙසි। යං බහි කමලමකුළසණ්ඨානං, අන්තො කොසාතකීඵලසදිසන්ති වුච්චති, තඤ්හි නිස්සාය දානි වුච්චමානං ලොහිතං තිට්ඨති। හදයවත්ථු පන ඉමං ලොහිතං නිස්සාය පවත්තතීති। කථං පන දිබ්බචක්ඛුනා ලොහිතස්ස වණ්ණදස්සනෙන අරූපං චිත්තං පරියෙසතීති ආහ <b>“යදා හී”</b>තිආදි। කථං පන සොමනස්සසහගතාදිචිත්තවුත්තියා කම්මජස්ස ලොහිතස්ස විවිධවණ්ණභාවාපත්තීති? කො වා එවමාහ “කම්මජමෙව තං ලොහිත”න්ති චතුසන්තතිරූපස්සාපි තත්ථ ලබ්භමානත්තා। තෙනෙවාහ <b>“ඉදං රූපං සොමනස්සින්ද්රියසමුට්ඨාන”</b>න්තිආදි। එවම්පි යං තත්ථ අචිත්තජං, තස්ස යථාවුත්තවණ්ණභෙදෙන <pb V=2.39/> න භවිතබ්බන්ති? භවිතබ්බං, සෙසතිසන්තතිරූපානං තදනුවත්තනතො। යථා හි ගමනාදීසු චිත්තජරූපානි උතුකම්මාහාරසමුට්ඨානරූපෙහි අනුවත්තීයන්ති, අඤ්ඤථා කායස්ස දෙසන්තරුප්පත්තියෙව න සියා, එවමිධාපි චිත්තජරූපං සෙසතිසන්තතිරූපානි අනුවත්තමානානි පවත්තන්ති। පසාදකොධවෙලාසු චක්ඛුස්ස වණ්ණභෙදාපත්තියෙව ච තදත්ථස්ස නිදස්සනං දට්ඨබ්බං।
bod:<b>පරියෙසන්තෙනා</b>ති පඨමං තාව අනුමානතො ඤාණං පෙසෙත්වා ගවෙසන්තෙන। චෙතොපරියඤාණඤ්හි උප්පාදෙතුකාමෙන යොගිනා හෙට්ඨා වුත්තනයෙන රූපාවචරචතුත්ථජ්ඣානං අට්ඨඞ්ගසමන්නාගතං අභිනීහාරක්ඛමං කත්වා දිබ්බචක්ඛුඤාණස්ස ලාභී සමානො ආලොකං වඩ්ඪෙත්වා දිබ්බෙන චක්ඛුනා පරස්ස හදයමංසපෙසිං නිස්සාය පවත්තමානස්ස ලොහිතස්ස වණ්ණදස්සනෙන “ඉදානි ඉමස්ස චිත්තං සොමනස්සසහගත”න්ති වා “දොමනස්සසහගත”න්ති වා “උපෙක්ඛාසහගත”න්ති වා නයග්ගාහවසෙනපි වවත්ථපෙත්වා පාදකජ්ඣානං සමාපජ්ජිත්වා වුට්ඨාය “ඉමස්ස චිත්තං ජානාමී”ති පරිකම්මං කාතබ්බං। කාලසතම්පි කාලසහස්සම්පි පුනප්පුනං පාදකජ්ඣානං සමාපජ්ජිත්වා වුට්ඨාය තථෙව පටිපජ්ජිතබ්බං। තස්සෙවං දිබ්බචක්ඛුනා හදයලොහිතවණ්ණදස්සනාදිවිධිනා පටිපජ්ජන්තස්ස ඉදානි චෙතොපරියඤාණං උප්පජ්ජිස්සතීති යං තදා පවත්තතීති වවත්ථාපිතං චිත්තං, තං ආරම්මණං කත්වා මනොද්වාරාවජ්ජනං උප්පජ්ජති, තස්මිං නිරුද්ධෙ චත්තාරි, පඤ්ච වා ජවනානි ජවන්ති। තෙසං පුරිමානි තීණි, චත්තාරි වා පරිකම්මාදිසමඤ්ඤානි කාමාවචරානි, චතුත්ථං, පඤ්චමං වා අප්පනාචිත්තං රූපාවචරචතුත්ථජ්ඣානිකං। තත්ථ යං අන්තෙන අප්පනාචිත්තෙන සද්ධිං උප්පන්නං ඤාණං, ඉදං <b>චෙතොපරියඤාණං</b>। තඤ්හි යත්ථානෙන පරිකම්මං කතං, තං පරස්ස චිත්තං පච්චක්ඛතො පටිවිජ්ඣන්තං විභාවෙන්තමෙව හුත්වා <pb M=2.42/> පවත්තති රූපං විය ච දිබ්බචක්ඛුඤාණං, සද්දං විය ච දිබ්බසොතඤාණං। තතො පරං පන කාමාවචරචිත්තෙහි සරාගාදිවවත්ථාපනං හොති නීලාදිවවත්ථාපනං විය। එවමධිගතස්ස පන චෙතොපරියඤාණස්ස ථාමගමනවිධානම්පි අධිගමනවිධානසදිසමෙවාති තං දස්සෙතුං <b>“තස්මා තෙන…පෙ॰… ථාමගතං කාතබ්බ”</b>න්ති වුත්තං।
bod:<b>එවං ථාමගතෙ හී</b>තිආදි ථාමගතානිසංසදස්සනං। <b>සබ්බම්පි කාමාවචරචිත්ත</b>න්ති චතුපණ්ණාසවිධම්පි කාමාවචරචිත්තං। <b>“සබ්බම්පී”</b>ති පදං “රූපාවචරාරූපාවචරචිත්ත”න්ති එත්ථාපි ආනෙත්වා සම්බන්ධිතබ්බං। තෙන පඤ්චදසවිධම්පි රූපාවචරචිත්තං, ද්වාදසවිධම්පි අරූපාවචරචිත්තන්ති වුත්තං හොති। <b>පජානාතී</b>ති සරාගාදිපකාරෙහි ජානාති, පච්චක්ඛතො පටිවිජ්ඣතීති අධිප්පායො। පුථුජ්ජනවසෙනායං අභිඤ්ඤාකථාති ලොකුත්තරං චිත්තං ඉධ අනුද්ධටං। තම්පි <pb V=2.40/> හි උපරිමො, සදිසො වා අරියො හෙට්ඨිමස්ස, සදිසස්ස ච චිත්තම්පි පජානාති එව। තෙනාහ <b>“අනුත්තරං වා චිත්ත”</b>න්තිආදි। <b>සඞ්කමන්තො</b>ති ඤාණෙන උපසඞ්කමන්තො। එකච්චඤ්හි චිත්තං ඤත්වා පරිකම්මෙන විනා තදඤ්ඤං චිත්තං ජානන්තො <b>“චිත්තා චිත්තං සඞ්කමන්තො”</b>ති වුත්තො। තෙනාහ <b>“විනාපි හදයරූපදස්සනෙනා”</b>ති। හදයරූපදස්සනාදිවිධානං හි ආදිකම්මිකවසෙන වුත්තං। තෙනාහ <b>“වුත්තම්පි චෙත”</b>න්තිආදි। <b>යත්ථ කත්ථචී</b>ති පඤ්චවොකාරභවෙ, චතුවොකාරභවෙපි වා। න කතො අභිඤ්ඤානුයොගසඞ්ඛාතො අභිනිවෙසො එතෙනාති <b>අකතාභිනිවෙසො,</b> තස්ස, ආදිකම්මිකස්සාති අත්ථො। <b>අයං කථා</b>ති “ආලොකං වඩ්ඪෙත්වා”තිආදිනා වුත්තපරිකම්මකථා।
bod:<b>අවසෙස</b>න්ති වුත්තාවසෙසං। එවං අවිභාගෙන වුත්තං විභාගතො දස්සෙතුං <b>“චතුභූමකං කුසලාබ්යාකතං චිත්තං වීතරාග”</b>න්ති ආහ। තඤ්හි යොනිසොමනසිකාරප්පච්චයතංහෙතුකතාහි රාගෙන සම්පයොගාසඞ්කාභාවතො “වීතරාග”න්ති වත්තබ්බතං ලභති। සෙසාකුසලචිත්තානං රාගෙන සම්පයොගාභාවතො නත්ථෙව සරාගතා, තංනිමිත්තකතාය පන සියා තංසහිතතාලෙසොති නත්ථෙව වීතරාගතාපීති දුකවිනිමුත්තතාව යුත්තාති වුත්තං <b>“ඉමස්මිං දුකෙ සඞ්ගහං න ගච්ඡන්තී”</b>ති। යදි එවං පදෙසිකං චෙතොපරියඤාණං ආපජ්ජතීති? නාපජ්ජති, දුකන්තරපරියාපන්නත්තා තෙසං। යෙ පන “පටිපක්ඛභාවෙ අසතිපි සම්පයොගාභාවො එවෙත්ථ පමාණං එකච්චඅබ්යාකතානං වියා”ති සෙසාකුසලචිත්තානම්පි වීතරාගතං පටිජානන්ති <pb M=2.43/>, තෙ සන්ධායාහ <b>“කෙචි පන ථෙරා තානිපි සඞ්ගණ්හන්තී”</b>ති। සදොසදුකෙපි ඉමිනාව නයෙන අත්ථො වෙදිතබ්බො।
bod:<b>පාටිපුග්ගලිකනයෙනා</b>ති ආවෙණිකනයෙන, තදඤ්ඤාකුසලචිත්තෙසු විය ලොභදොසෙහි අමිස්සිතස්ස මොහස්සෙව සබ්භාවතොති අත්ථො। අකුසලමූලසඞ්ඛාතෙසු සහ මොහෙනෙවාති <b>සමොහං</b> පඨමනයෙ, දුතියනයෙ පන සහෙව මොහෙනාති <b>සමොහ</b>න්ති එවං උත්තරපුරිමපදාවධාරණතො ද්වීසු නයෙසු භෙදො වෙදිතබ්බො। අත්තනා සම්පයුත්තං ථිනමිද්ධං අනුවත්තනවසෙන ගතං පවත්තං <b>ථිනමිද්ධානුගතං</b> පඤ්චවිධං සසඞ්ඛාරිකාකුසලචිත්තං <b>සංඛිත්තං,</b> ආරම්මණෙ සඞ්කොචනවසෙන පවත්තනතො। වුත්තනයෙන <b>උද්ධච්චානුගතං</b> වෙදිතබ්බං, තං පන උද්ධච්චසහගතං චිත්තං, යත්ථ වා උද්ධච්චං පච්චයවිසෙසෙන ථාමජාතං හුත්වා පවත්තති। කිලෙසවික්ඛම්භනසමත්ථතාය, විපුලඵලතාය, දීඝසන්තානතාය ච මහන්තභාවං ගතං, මහන්තෙහි වා උළාරච්ඡන්දවීරියචිත්තපඤ්ඤෙහි ගතං පටිපන්නන්ති <b>මහග්ගතං। අවසෙස</b>න්ති පරිත්තඅප්පමාණං। අත්තානං උත්තරිතුං සමත්ථෙහි සහ උත්තරෙහීති <b>සඋත්තරං</b>। උත්තිණ්ණන්ති උත්තරං, ලොකෙ අපරියාපන්නභාවෙන ලොකතො උත්තරන්ති <b>ලොකුත්තරං</b>। තතො එව නත්ථි <pb V=2.41/> එතස්ස උත්තරන්ති <b>අනුත්තරං</b>। උපනිජ්ඣානලක්ඛණප්පත්තෙන සමාධිනා සම්මදෙව ආහිතන්ති <b>සමාහිතං। තදඞ්ගවිමුත්තිප්පත්තං</b> කාමාවචරකුසලචිත්තං। <b>වික්ඛම්භනවිමුත්තිප්පත්තං</b> මහග්ගතචිත්තං। <b>සමුච්ඡෙදවිමුත්තිප්පත්තං</b> මග්ගචිත්තං। <b>පටිප්පස්සද්ධිවිමුත්තිප්පත්තං</b> ඵලචිත්තං। <b>නිස්සරණවිමුත්තිප්පත්ත</b>ම්පි තදුභයමෙව। කාමං කානිචි පච්චවෙක්ඛණචිත්තාදීනි නිබ්බානාරම්මණානි හොන්ති, නිස්සරණවිමුත්තිප්පත්තානි පන න හොන්ති තාදිසකිච්චායොගතො। <b>පාළියං</b> ආගතසරාගාදිභෙදවසෙන චෙව තෙසං අන්තරභෙදවසෙන ච <b>සබ්බප්පකාරම්පි</b>।
cen:චෙතොපරියඤාණකථාවණ්ණනා නිට්ඨිතා।
sub:පුබ්බෙනිවාසානුස්සතිඤාණකථාවණ්ණනා
bod:402:පුබ්බෙනිවාසං අනුස්සරති, තස්ස වා අනුස්සරණං <b>පුබ්බෙනිවාසානුස්සති,</b> තං නිස්සයාදිපච්චයභූතං පටිච්ච උප්පජ්ජනතො “පුබ්බෙනිවාසානුස්සතිම්හි යං ඤාණං, තදත්ථායා”ති සඞ්ඛෙපෙන වුත්තමත්ථං විවරන්තො <pb M=2.44/> පුබ්බෙනිවාසං තාව දස්සෙත්වා තත්ථ සතිඤාණානි දස්සෙතුං <b>“පුබ්බෙනිවාසො”</b>තිආදිමාහ। තත්ථ “පුබ්බෙ”ති ඉදං පදං “එකම්පි ජාති”න්තිආදිවචනතො අතීතභවවිසයං ඉධාධිප්පෙතන්ති ආහ <b>“අතීතජාතීසූ”</b>ති නිවාස-සද්දො කම්මසාධනො, ඛන්ධවිනිමුත්තො ච නිවසිතධම්මො නත්ථීති ආහ <b>“නිවුත්ථක්ඛන්ධා”</b>ති। නිවුත්ථතා චෙත්ථ සසන්තානෙ පවත්තතා, තථාභූතා ච තෙ අනු අනු භූතා ජාතා පවත්තා තත්ථ උප්පජ්ජිත්වා විගතාව හොන්තීති ආහ <b>“නිවුත්ථාති අජ්ඣාවුත්ථා අනුභූතා අත්තනො සන්තානෙ උප්පජ්ජිත්වා නිරුද්ධා”</b>ති। එවං සසන්තතිපරියාපන්නධම්මවසෙන නිවාස-සද්දස්ස අත්ථං වත්වා ඉදානි අවිසෙසෙන වත්තුං “නිවුත්ථධම්මා වා නිවුත්ථා”ති වත්වා තං විවරිතුං <b>“ගොචරනිවාසෙනා”</b>තිආදි වුත්තං। ගොචරභූතාපි හි ගොචරාසෙවනාය ආසෙවිතා ආරම්මණකරණවසෙන අනුභූතා නිවුත්ථා නාම හොන්තීති। තෙ පන දුවිධා සපරවිඤ්ඤාණගොචරතායාති උභයෙපි තෙ දස්සෙතුං <b>“අත්තනො”</b>තිආදි වුත්තං।
bod:තත්ථ “අත්තනො විඤ්ඤාණෙන විඤ්ඤාතා”ති වත්වා “පරිච්ඡින්නා”ති වචනං යෙ තෙ ගොචරනිවාසෙන නිවුත්ථධම්මා, තෙ න කෙවලං විඤ්ඤාණෙන විඤ්ඤාණමත්තා, අථ ඛො යථා පුබ්බෙ ජාතිනාමගොත්තවණ්ණලිඞ්ගාහාරාදිවිසෙසෙහි පරිච්ඡෙදකාරිකාය පඤ්ඤාය පරිච්ඡිජ්ජ ගහිතා, තථෙවෙතං <pb V=2.42/> ඤාණං පරිච්ඡිජ්ජ ගණ්හාතීති ඉමස්ස අත්ථස්ස දීපනත්ථං වුත්තං। පරවිඤ්ඤාණවිඤ්ඤාතාපි වා නිවුත්ථාති සම්බන්ධො। න කෙවලං අත්තනොව විඤ්ඤාණෙන, අථ ඛො පරෙසං විඤ්ඤාණෙන විඤ්ඤාතාපි වාති අත්ථො। ඉධාපි “පරිච්ඡින්නා”ති පදං ආනෙත්වා සම්බන්ධිතබ්බං “පරෙසම්පි වා විඤ්ඤාණෙන විඤ්ඤාතා පරිච්ඡින්නා”ති। තස්ස ච ගහණෙ පයොජනං වුත්තනයෙනෙව වත්තබ්බං। තෙ ච ඛො යස්මා අභීතාසු එව ජාතීසු අඤ්ඤෙහි විඤ්ඤාතා පරිච්ඡින්නා, තෙ ච පරිනිබ්බුතාපි හොන්ති। යෙ හි තෙ විඤ්ඤාතා, තෙසං තදා වත්තමානසන්තානානුසාරෙන තෙසම්පි අතීතෙ පවත්ති ඤායතීති සිඛාප්පත්තං පුබ්බෙනිවාසානුස්සතිඤාණස්ස විසයභූතං පුබ්බෙනිවාසං දස්සෙතුං <b>“ඡින්නවටුමකානුස්සරණාදීසූ”</b>ති වුත්තං। ඡින්නවටුමකා සම්මාසම්බුද්ධා, තෙසං අනුස්සරණා <b>ඡින්නවටුමකානුස්සරණං। ආදි</b>-සද්දෙන පච්චෙකසම්බුද්ධබුද්ධසාවකානුස්සරණානි ගය්හන්තීති වදන්ති। ඡින්නවටුමකා පන සබ්බෙව අනුපාදිසෙසාය නිබ්බානධාතුයා <pb M=2.45/> පරිනිබ්බුතා। තෙසං අනුස්සරණං නාම තෙසං පටිපත්තියා අනුස්සරණං, සා පන පටිපත්ති සඞ්ඛෙපතො ඡළාරම්මණග්ගහණලක්ඛණාති තානි ඉධ පරවිඤ්ඤාණවිඤ්ඤාතග්ගහණෙන ගහිතානි, තෙ පනෙතෙ සම්මාසම්බුද්ධානංයෙව විසයා, න අඤ්ඤෙසන්ති ආහ <b>“තෙ බුද්ධානංයෙව ලබ්භන්තී”</b>ති। න හි අතීතෙ බුද්ධා භගවන්තො එවං විපස්සිංසු, එවං මග්ගං භාවෙසුං, එවං ඵලනිබ්බානානි සච්ඡාකංසු, එවං වෙනෙය්යෙ විනෙසුන්ති එත්ථ සබ්බදා අඤ්ඤෙසං ඤාණස්ස ගති අත්ථීති। යාය සතියා පුබ්බෙනිවාසං අනුස්සරති, සා පුබ්බෙනිවාසානුස්සතීති ආනෙත්වා සම්බන්ධිතබ්බං।
bod:<b>අනෙකවිධ</b>න්ති නානාභවයොනිගතිවිඤ්ඤාණට්ඨිතිසත්තාවාසාදිවසෙන බහුවිධං। <b>පකාරෙහී</b>ති නාමගොත්තාදිආකාරෙහි සද්ධිං, සහයොගෙ චෙතං කරණවචනං। <b>පවත්තිතං</b> දෙසනාවසෙන। තෙනාහ <b>“සංවණ්ණිත”</b>න්ති, විත්ථාරිතන්ති අත්ථො। <b>“නිවාස”</b>න්ති අන්තොගධභෙදසාමඤ්ඤවචනමෙතන්ති තෙ භෙදෙ බ්යාපනිච්ඡාවසෙන සඞ්ගහෙත්වා දස්සෙන්තො <b>“තත්ථ තත්ථ නිවුත්ථසන්තාන”</b>න්ති ආහ। සාවකස්සෙවෙතං අනුස්සරණං, න සත්ථුනොති වුත්තං <b>“ඛන්ධපටිපාටිවසෙන චුතිපටිසන්ධිවසෙන වා”</b>ති। <b>ඛන්ධපටිපාටි</b> ඛන්ධානං අනුක්කමො। සා ච ඛො චුතිතො පට්ඨාය උප්පටිපාටිවසෙන। කෙචි පනෙත්ථ “ඉරියාපථපටිපාටි ඛන්ධපටිපාටී”ති වදන්ති। <b>අනුගන්ත්වා අනුගන්ත්වා</b>ති ඤාණගතියා අනුගන්ත්වා අනුගන්ත්වා। <b>තිත්ථියා</b>ති අඤ්ඤතිත්ථියා, තෙ පන කම්මවාදිනො කිරියවාදිනො තාපසාදයො। ඨපෙත්වා අග්ගසාවකමහාසාවකෙ ඉතරෙ සත්ථු සාවකා <b>පකතිසාවකා</b>।
bod:යස්මා තිත්ථියානං බ්රහ්මජාලාදීසු චත්තාලීසාය එව සංවට්ටවිවට්ටානං අනුස්සරණං ආගතං, තස්මා <pb V=2.43/> “න තතො පර”න්ති වත්වා තං කාරණං වදන්තො <b>“දුබ්බලපඤ්ඤත්තා”</b>තිආදිමාහ, තෙන විපස්සනාභියොගො පුබ්බෙනිවාසානුස්සතිඤාණස්ස විසෙසකාරණන්ති දස්සෙති। <b>බලවපඤ්ඤත්තා</b>ති එත්ථ නාමරූපපරිච්ඡෙදාදියෙව පඤ්ඤාය බලවකාරණං දට්ඨබ්බං। තඤ්හෙත්ථ නෙසං සාධාරණකාරණං। <b>එත්තකො</b>ති කප්පානං ලක්ඛං, තදධිකං එකං, ද්වෙ ච අසඞ්ඛ්යෙය්යානීති කාලවසෙන එවංපරිමාණො යථාක්කමං තෙසං මහාසාවකඅග්ගසාවකපච්චෙකබුද්ධානං පුඤ්ඤඤාණාභිනීහාරො සාවකපච්චෙකබොධිපාරමිතා සමිතා। යදි බොධිසම්භාරසම්භරණකාලපරිච්ඡින්නො තෙසං තෙසං අරියානං අභිඤ්ඤාඤාණවිභාගො, එවං සන්තෙ <pb M=2.46/> බුද්ධානම්පි විසයපරිච්ඡෙදතා ආපන්නාති ආහ <b>“බුද්ධානං පන පරිච්ඡෙදො නාම නත්ථී”</b>ති। “යාවතකං ඤෙය්යං, තාවතකං ඤාණ”න්ති (මහානි॰ 156; චූළනි॰ මොඝරාජමාණවපුච්ඡානිද්දෙස 85; පටි॰ ම॰ 3.5) වචනතො සබ්බඤ්ඤුතඤ්ඤාණස්ස විය බුද්ධානං අභිඤ්ඤාඤාණානම්පි විසයෙ පරිච්ඡෙදො නාම නත්ථි। තත්ථ යං යං ඤාතුං ඉච්ඡන්ති, තං තං ජානන්ති එව। අථ වා සතිපි කාලපරිච්ඡෙදෙ කාරණූපායකොසල්ලපරිග්ගහාදිනා සාතිසයත්තා මහාබොධිසම්භාරානං පඤ්ඤාපාරමිතාය පවත්තිආනුභාවස්ස පරිච්ඡෙදො නාම නත්ථි, කුතො තන්නිබ්බත්තානං අභිඤ්ඤාඤාණානන්ති ආහ <b>“බුද්ධානං පන පරිච්ඡෙදො නාම නත්ථී”</b>ති। අතීතෙ එත්තකානි කප්පානං අසඞ්ඛ්යෙය්යානීති එවං කාලපරිච්ඡෙදො නාම නත්ථි, අනාගතෙ අනාගතංසඤාණස්ස විය।
bod:එවං ඡන්නං ජනානං පුබ්බෙනිවාසානුස්සරණං කාලවිභාගතො දස්සෙත්වා ඉදානි ආරම්මණග්ගහණතො ආනුභාවවිසෙසතො, පවත්තිආකාරතො ච දස්සෙතුං <b>“තිත්ථියා චා”</b>තිආදි වුත්තං। <b>චුතිපටිසන්ධිවසෙනා</b>ති අත්තනො, පරස්ස වා තස්මිං තස්මිං අත්තභාවෙ චුතිං දිස්වා අන්තරා කිඤ්චි අනාමසිත්වා පටිසන්ධියා එව ගහණවසෙන। වුත්තමෙවත්ථං බ්යතිරෙකතො, අන්වයතො ච විභාවෙතුං <b>“තෙසඤ්හී”</b>තිආදි වුත්තං। පකතිසාවකා චුතිපටිසන්ධිවසෙනපි සඞ්කමන්තීති අයමත්ථො හෙට්ඨා වුත්තනයෙන “බලවපඤ්ඤත්තා”ති හෙතුනා විභාවෙතබ්බො, චුතිපටිසන්ධිවසෙන සඞ්කමනං වෙමජ්ඣදස්සනෙ පයොජනාභාවතො। ඤාණබලදස්සනත්ථං පනෙත්ථ වුත්තං।
bod:<b>තං තං පාකටමෙවා</b>ති යථා නාම සරදසමයෙ ඨිතමජ්ඣන්හිකවෙලායං චතුරතනිකෙ ගෙහෙ චක්ඛුමතො පුරිසස්ස රූපගතං සුපාකටමෙව හොතීති ලොකසිද්ධමෙතං, සියා පන තස්ස සුඛුමතරතිරොහිතාදිභෙදස්ස රූපගතස්ස අගොචරතා। නත්ථෙව බුද්ධානං ඤාතුං ඉච්ඡිතස්ස ඤෙය්යස්ස අගොචරතා, අථ ඛො තං ඤාණාලොකෙන ඔභාසිතං හත්ථතලෙ ආමලකං විය සුපාකටං සුවිභූතමෙව <pb V=2.44/> හොති තථා ඤෙය්යාවරණස්ස සුපහීනත්තා। <b>පෙය්යාලපාළිං විය සඞ්ඛිපිත්වා</b>ති යථා පෙය්යාලපාළිං පඨන්තා “පඨමං ඣානං…පෙ॰… පඤ්චමං ඣාන”න්ති ආදිපරියොසානමෙව ගණ්හන්තා සඞ්ඛිපිත්වා සජ්ඣායන්ති, න අනුපදං, එවං අනෙකාපි කප්පකොටියො සඞ්ඛිපිත්වා। <b>යං යං ඉච්ඡන්තී</b>ති යස්මිං කප්පෙ, යස්මිං භවෙ යං <pb M=2.47/> යං ජානිතුං ඉච්ඡන්ති, තත්ථ තත්ථෙව ඤාතුං ඉච්ඡිතෙ එව ඤාණෙන <b>ඔක්කමන්තා। සීහොක්කන්තවසෙන</b> සීහගතිපතනවසෙන ඤාණගතියා <b>ගච්ඡන්ති</b>। සතධා භින්නස්ස වාළස්ස කොටියා කොටිපටිපාදනවසෙන <b>කතවාලවෙධපරිචයස්ස। සරභඞ්ගසදිසස්සා</b>ති සරභඞ්ගබොධිසත්තසදිසස්ස (ජා॰ 2.17.50 ආදයො)। ලක්ඛට්ඨානස්ස අප්පත්තවසෙන <b>න සජ්ජති</b>। අතික්කමනපස්සගමනවසෙන <b>න විරජ්ඣති</b>।
bod:<b>ඛජ්ජුපනකප්පභාසදිසං හුත්වා උපට්ඨාතී</b>ති ඤාණස්ස අතිවිය අප්පානුභාවතාය ඛජ්ජොතොභාසසමං හුත්වා පුබ්බෙනිවාසානුස්සතිඤාණං උපට්ඨාති। එස නයො සෙසෙසුපි। <b>දීපප්පභාසදිස</b>න්ති පාකතිකදීපාලොකසදිසං। <b>උක්කාපභා</b> මහාඋම්මුකාලොකො। <b>ඔසධිතාරකප්පභා</b>ති උස්සන්නා පභා එතාය ධීයතීති ඔසධි, ඔසධීනං වා අනුබලප්පදායිකත්තා ඔසධීති එවං ලද්ධනාමාය තාරකාය පභා। <b>සරදසූරියමණ්ඩලසදිසං</b> සවිසයෙ සබ්බසො අන්ධකාරවිධමනතො।
bod:<b>යට්ඨිකොටිගමනං විය</b> ඛන්ධපටිපාටියා අමුඤ්චනතො। කුන්නදීනං අතික්කමනාය එකෙනෙව රුක්ඛදණ්ඩෙන කතසඞ්කමො <b>දණ්ඩකසෙතු</b>। චතූහි, පඤ්චහි වා ජනෙහි ගන්තුං සක්කුණෙය්යො ඵලකෙ අත්ථරිත්වා ආණියො කොට්ටෙත්වා කතසඞ්කමො <b>ජඞ්ඝසෙතු</b>। ජඞ්ඝසත්ථස්ස ගමනයොග්ගො සඞ්කමො ජඞ්ඝසෙතු ජඞ්ඝමග්ගො විය। සකටස්ස ගමනයොග්ගො සඞ්කමො <b>සකටසෙතු</b> සකටමග්ගො විය। මහතා ජඞ්ඝසත්ථෙන ගන්තබ්බමග්ගො <b>මහාජඞ්ඝමග්ගො</b>। බහූහි වීසාය වා තිංසාය වා සකටෙහි එකජ්ඣං ගන්තබ්බමග්ගො <b>මහාසකටමග්ගො</b>।
bod:<b>ඉමස්මිං පන අධිකාරෙ</b>ති “චිත්තං පඤ්ඤඤ්ච භාවය”න්ති (සං॰ නි॰ 1.23, 192; පෙටකො॰ 22; මි॰ ප॰ 2.1.9) චිත්තසීසෙන සාවකස්ස නිද්දිට්ඨසමාධිභාවනාධිකාරෙ।
bod:403:<b>තස්මා</b>ති යස්මා සාවකානං පුබ්බෙනිවාසානුස්සරණං ඉධාධිප්පෙතං, තස්මා। <b>එව</b>න්ති යථා තෙ අනුස්සරන්ති, එවං අනුස්සරිතුකාමෙන। හෙට්ඨා තීසු ඣානෙසු යථාරහං පීතිසුඛෙහි කායචිත්තානං <pb V=2.45/> සම්පීනනාය <b>“චත්තාරි ඣානානි සමාපජ්ජිත්වා”</b>ති වුත්තං, අඤ්ඤථා පාදකජ්ඣානමෙව සමාපජ්ජිතබ්බං සියා। යාය නිසජ්ජාය නිසින්නස්ස අනුස්සරණාරම්භො, සා ඉධ <b>සබ්බපච්ඡිමා නිසජ්ජා। තතො ආසනපඤ්ඤාපන</b>න්ති තතො නිසජ්ජාය පුරිමකං ආසනපඤ්ඤාපනං ආවජ්ජිතබ්බන්ති සම්බන්ධො। එස නයො සෙසෙසුපි <pb M=2.48/>। <b>භොජනකාලො</b>තිආදීසු කාලසීසෙන තස්මිං තස්මිං කාලෙ කතකිච්චමාහ। <b>චෙතියඞ්ගණබොධියඞ්ගණවන්දනකාලො</b>ති චෙතියඞ්ගණබොධියඞ්ගණෙසු චෙතියබොධීනං වන්දනකාලො। <b>සකලං රත්තින්දිව</b>න්ති අච්චන්තසංයොගෙ උපයොගවචනං।
bod:<b>කිඤ්චි</b> කිච්චං। <b>එත්තකෙනා</b>ති පාදකජ්ඣානසමාපජ්ජනෙන। පාදකජ්ඣානඤ්හි සත්ථකස්ස විය නිසානසිලා සතිපඤ්ඤානම්පි නිසිතභාවාවහං। යං තස්ස, තා තං සමාපජ්ජනෙන පරමනෙපක්කප්පත්තා හොන්ති। තෙනාහ <b>“දීපෙ ජලිතෙ විය පාකටං හොතී”</b>ති, අන්ධකාරට්ඨානෙති අධිප්පායො। <b>පුරිමභවෙ</b>ති ඉමස්ස භවස්ස අනන්තරෙ පුරිමස්මිං භවෙ। <b>පවත්තිතනාමරූප</b>න්ති අත්තනො පච්චයෙහි පවත්තිතනාමරූපං। තඤ්ච ඛො පඨමං රූපං ආවජ්ජිත්වා නාමං ආවජ්ජිතබ්බං। පඨමං නාමං ආවජ්ජිත්වා පච්ඡා රූපන්ති අපරෙ। <b>පහොතී</b>ති සක්කොති। <b>පණ්ඩිතො</b> නාම ඉමිස්සා අභිඤ්ඤාභාවනාය කතාධිකාරො।
bod:<b>“අඤ්ඤං උප්පන්න”</b>න්ති ඉදං අඤ්ඤස්මා කම්මභවා අඤ්ඤො උපපත්තිභවො උප්පන්නොති කත්වා වුත්තං අද්ධාපච්චුප්පන්නන්තරභාවතො। අඤ්ඤථා එකභවෙපි අඤ්ඤමඤ්ඤමෙව නාමරූපං උප්පජ්ජති, නිරුද්ධඤ්ච අප්පටිසන්ධිකං। තෙනෙවාහ –
gax:“යෙ නිරුද්ධා මරන්තස්ස, තිට්ඨමානස්ස වා ඉධ।
gae:සබ්බෙපි සදිසා ඛන්ධා, ගතා අප්පටිසන්ධිකා”ති॥ (මහානි॰ 39)।
bod:<b>තං ඨාන</b>න්ති තං නික්ඛෙපට්ඨානං। <b>ආහුන්දරික</b>න්ති සමන්තතො, උපරි ච ඝනසඤ්ඡන්නං සම්බාධට්ඨානං। <b>අන්ධතමමිවා</b>ති අන්ධකාරතිමිසා විය।
bod:<b>කූටාගාරකණ්ණිකත්ථායා</b>ති කූටාගාරස්ස කූටත්ථාය। කූටාගාරස්ස කණ්ණිකා විය පුබ්බෙනිවාසානුස්සතිඤාණං, මහාරුක්ඛො විය පුරිමභවෙ චුතික්ඛණෙ පවත්තනාමරූපං, සාඛාපලාසා විය තෙන සම්බන්ධං ඉමස්මිං භවෙ පටිසන්ධිචිත්තං, ඵරසුධාරා විය පරිකම්මභාවනා <pb V=2.46/>, කම්මාරසාලා විය පාදකජ්ඣානන්ති එවං උපමාසංසන්දනං වෙදිතබ්බං। <b>කට්ඨඵාලකොපමාපි</b> “යථා නාම බලවා පුරිසො ඔදනපචනාදිඅත්ථං මහන්තං දාරුං ඵාලෙන්තො තස්ස තචඵෙග්ගුමත්තඵාලනෙ ඵරසුධාරාය විපන්නාය මහන්තං දාරුං ඵාලෙතුං අසක්කොන්තො ධුරනික්ඛෙපං අකත්වා”තිආදිනා වුත්තනයානුසාරෙන වෙදිතබ්බා। තථා <b>කෙසොහාරකූපමා</b>।
bod:<b>පුබ්බෙනිවාසඤාණං</b> <pb M=2.49/> <b>නාම න හොති</b> අතීතාසු ජාතීසු නිවුත්ථධම්මාරම්මණත්තාභාවා। <b>ත</b>න්ති පච්ඡිමනිසජ්ජතො පභුති යාව පටිසන්ධි පවත්තං ඤාණං පුබ්බෙනිවාසානුස්සතිඤාණස්ස පරිකම්මභාවෙන පවත්තසමාධිනා සම්පයුත්තඤාණං <b>පරිකම්මසමාධිඤාණං। තං රූපාවචරං සන්ධාය න යුජ්ජතී</b>ති තං තෙසං වචනං අතීතංසඤාණං චෙ, රූපාවචරං අධිප්පෙතං න යුජ්ජති පරිකම්මසමාධිඤාණස්ස කාමාවචරභාවතො। න හි අනන්තරචුතිචිත්තස්ස ඔරතො පවත්තික්ඛන්ධෙ ආරබ්භ රූපාවචරං චිත්තං උප්පජ්ජතීති පාළියං, අට්ඨකථායං වා ආගතං අත්ථි। යෙසං ජවනානං පුරිමානීති යොජනා। යදා පන අප්පනාචිත්තං හොති, තදාස්සාති සම්බන්ධො। <b>ඉදං පුබ්බෙනිවාසානුස්සතිඤාණං නාමා</b>ති කාමං අනන්තරස්ස භවස්ස චුතික්ඛණෙ පවත්තිතනාමරූපං ආරම්මණං කත්වා පවත්තඤාණං දස්සිතං, තං පන නිදස්සනමත්තං දට්ඨබ්බං ඤාණසාමඤ්ඤස්ස ජොතිතභාවතො। යථෙව හි තතො නාමරූපතො පභුති සබ්බෙ අතීතා ඛන්ධා, ඛන්ධපටිබද්ධා ච සබ්බො පුබ්බෙනිවාසො, එවං තස්ස පටිවිජ්ඣනවසෙන පවත්තඤාණං පුබ්බෙනිවාසානුස්සතිඤාණං। තෙනාහ <b>“තෙන ඤාණෙන සම්පයුත්තාය සතියා අනෙකවිහිතං පුබ්බෙනිවාසං අනුස්සරතී”</b>ති।
bod:404:<b>එකම්පි ජාති</b>න්ති එකම්පි භවං। සො හි එකකම්මනිබ්බත්තො ආදානනික්ඛෙපපරිච්ඡින්නො අන්තොගධධම්මප්පභෙදො ඛන්ධප්පබන්ධො ඉධ ජාතීති අධිප්පෙතො। තෙනාහ <b>“එකම්පි…පෙ॰… ඛන්ධසන්තාන”</b>න්ති। <b>පරිහායමානො</b>ති ඛීයමානො විනස්සමානො। <b>කප්පො</b>ති අසඞ්ඛ්යෙය්යකප්පො। සො පන අත්ථතො කාලො, තදා පවත්තමානසඞ්ඛාරවසෙනස්ස පරිහානි වෙදිතබ්බා। <b>වඩ්ඪමානො විවට්ටකප්පො</b>ති එත්ථාපි එසෙව නයො। යො පන “කාලං ඛෙපෙතී”ති, “කාලො ඝසති භූතානි, සබ්බානෙව සහත්තනා”ති (ජා॰ 1.2.190) ච ආදීසු කාලස්සාපි ඛයො වුච්චති, සො ඉධ නාධිප්පෙතො අනිට්ඨප්පසඞ්ගතො। සංවට්ටනං විනස්සනං සංවට්ටො, සංවට්ටතො උද්ධං තථා ඨායී <b>සංවට්ටට්ඨායී। තංමූලකත්තා</b>ති තංපුබ්බකත්තා। විවට්ටනං නිබ්බත්තනං, වඩ්ඪනං වා <b>විවට්ටො</b>।
bod:තෙජොසංවට්ටො ආපොසංවට්ටො වායොසංවට්ටොති එවං සංවට්ටසීමානුක්කමෙන සංවට්ටෙසු වත්තබ්බෙසු තථා <pb V=2.47/> අවත්වා <b>“ආපොසංවට්ටො</b> <b>තෙජොසංවට්ටො</b> <pb M=2.50/> <b>වායොසංවට්ටො”</b>ති වචනං සංවට්ටකමහාභූතදෙසනානුපුබ්බියාති කෙචි। සංවට්ටානුපුබ්බියාති අපරෙ। ආපෙන සංවට්ටො <b>ආපොසංවට්ටො। සංවට්ටසීමා</b>ති සංවට්ටමරියාදා।
bod:<b>සංවට්ටතී</b>ති විනස්සති। <b>සදා</b>ති සබ්බකාලං, තීසුපි සංවට්ටකාලෙසූති අත්ථො।
bod:“එකං බුද්ධඛෙත්ත”න්ති ඉධ යං සන්ධාය වුත්තං, තං නියමෙත්වා දස්සෙතුං <b>“බුද්ධඛෙත්තං නාම තිවිධ”</b>න්තිආදි වුත්තං। යත්තකෙ ඨානෙ තථාගතස්ස පටිසන්ධිඤාණානුභාවො පුඤ්ඤඵලසමුත්තෙජිතො සරසෙනෙව පථවී විජම්භති, තං සබ්බම්පි බුද්ධඞ්කුරස්ස නිබ්බත්තනඛෙත්තං නාමාති ආහ <b>“ජාතිඛෙත්තං දසසහස්සචක්කවාළපරියන්ත”</b>න්ති। <b>ආනුභාවො වත්තතී</b>ති ඉධ ඉද්ධිමා චෙතොවසිප්පත්තො ආණාඛෙත්තපරියාපන්නෙ යත්ථ කත්ථචි චක්කවාළෙ ඨත්වා අත්තනො අත්ථාය පරිත්තං කත්වා තත්ථෙව අඤ්ඤං චක්කවාළං ගතොපි කතපරිත්තො එව හොති। අථ වා තත්ථ එකචක්කවාළෙ ඨත්වා සබ්බසත්තානං අත්ථාය පරිත්තෙ කතෙ ආණාඛෙත්තෙ සබ්බසත්තානං අභිසම්භුණාත්වෙව පරිත්තානුභාවො තත්ථ දෙවතාහි පරිත්තාණාය සම්පටිච්ඡිතබ්බතො। යං විසයඛෙත්තං සන්ධාය එකස්මිංයෙව ඛණෙ සරෙන අභිවිඤ්ඤාපනං, අත්තනො රූපදස්සනඤ්ච පටිජානන්තෙන භගවතා “යාවතා වා පන ආකඞ්ඛෙය්යා”ති (අ॰ නි॰ 3.81) වුත්තං। <b>යත්ථා</b>ති යස්මිං අනන්තාපරිමාණෙ විසයඛෙත්තෙ। <b>යං යං තථාගතො ආකඞ්ඛති, තං තං ජානාති</b> ආකඞ්ඛාමත්තපටිබද්ධවුත්තිතාය බුද්ධඤාණස්ස। <b>සණ්ඨහන්ත</b>න්ති විවට්ටමානං ජායමානං।
bod:405:<b>ගොඛායිතකමත්තෙසූ</b>ති ගොහි ඛාදිතබ්බප්පමාණෙසු। <b>ය</b>න්ති යස්මිං සමයෙ। පුප්ඵඵලූපජීවිනියො ච දෙවතා බ්රහ්මලොකෙ නිබ්බත්තන්තීති සම්බන්ධො।
bod:<b>එතෙස</b>න්ති “වස්සූපජීවිනො”තිආදිනා වුත්තසත්තානං। <b>තත්ථා</b>ති බ්රහ්මලොකෙ। සො ච ඛො පරිත්තාභාදිබ්රහ්මලොකො වෙදිතබ්බො। “පටිලද්ධජ්ඣානවසෙනා”ති වත්වා ඣානප්පටිලාභස්ස සම්භවං දස්සෙතුං <b>“තදා හී”</b>තිආදි වුත්තං। ලොකං බ්යූහෙන්ති සම්පිණ්ඩෙන්තීති <b>ලොකබ්යූහා</b>। තෙ කිර දිස්වා මනුස්සා තත්ථ තත්ථ ඨිතාපි නිසින්නාපි සංවෙගජාතා, සම්භමප්පත්තා <pb M=2.51/> ච හුත්වා තෙසං ආසන්නෙ ඨානෙ සන්නිපතන්ති। සිඛාබන්ධස්ස මුත්තතාය <b>මුත්තසිරා</b>। ඉතො චිතො ච විධූයමානකෙසතාය <b>විකිණ්ණකෙසා</b>। ලොකවිනාසභයෙන සොකවන්තචිත්තතාය <b>අතිවිය විරූපවෙසධාරිනො। මාරිසා</b>ති දෙවානං <pb V=2.48/> පියසමුදාචාරො। කථං පනෙතෙ කප්පවුට්ඨානං ජානන්තීති? ධම්මතාය සඤ්චොදිතාති ආචරියා। තාදිසනිමිත්තදස්සනෙනාති එකෙ। බ්රහ්මදෙවතාහි උය්යොජිතාති අපරෙ।
bod:<b>මෙත්තාදීනී</b>ති මෙත්තාමනසිකාරාදීනි කාමාවචරපුඤ්ඤානි। <b>දෙවලොකෙ</b>ති කාමදෙවලොකෙ। දෙවානං කිර සුඛසම්ඵස්සවාතග්ගහණපරිචයෙන වායොකසිණෙ ඣානානි සුඛෙනෙව ඉජ්ඣන්ති। තෙන වුත්තං <b>“වායොකසිණෙ පරිකම්මං කත්වා ඣානං පටිලභන්තී”</b>ති। <b>තදඤ්ඤෙ පනා</b>ති ආපායිකෙ සන්ධායාහ। <b>තත්ථා</b>ති දෙවලොකෙ।
bod:<b>දුතියො සූරියො</b>ති දුතියං සූරියමණ්ඩලං। <b>සත්තසූරිය</b>න්ති සත්තසූරියපාතුභාවසුත්තං। <b>පකතිසූරියෙ</b>ති කප්පවුට්ඨානකාලතො පුබ්බෙ උප්පන්නසූරියවිමානෙ। කප්පවුට්ඨානකාලෙ පන යථා අඤ්ඤෙ කාමාවචරදෙවා, එවං සූරියදෙවපුත්තොපි ඣානං නිබ්බත්තෙත්වා බ්රහ්මලොකං උපපජ්ජති, සූරියමණ්ඩලං පන පභස්සරතරඤ්චෙව තෙජවන්තතරඤ්ච හුත්වා පවත්තති। තං අන්තරධායිත්වා අඤ්ඤමෙව උප්පජ්ජතීති අපරෙ। ගඞ්ගා යමුනා සරභූ අචිරවතී මහීති ඉමා <b>පඤ්ච මහානදියො</b>।
bod:<b>පභවා</b>ති උප්පත්තිට්ඨානභූතා। <b>හංසපාතනො</b>ති මන්දාකිනිමාහ।
bod:<b>න සණ්ඨාතී</b>ති න තිට්ඨති।
bod:<b>පරියාදින්නසිනෙහ</b>න්ති පරික්ඛීණසිනෙහං। යාය ආපොධාතුයා තත්ථ තත්ථ පථවීධාතු ආබන්ධත්තා සම්පිණ්ඩතා හුත්වා තිට්ඨති, සා ඡසූරියපාතුභාවෙන පරික්ඛයං ගච්ඡති। <b>යථා චිද</b>න්ති යථා ච ඉදං චක්කවාළං। <b>එවං කොටිසතසහස්සචක්කවාළානිපී</b>ති විපත්තිමහාමෙඝුප්පත්තිතො පට්ඨාය ඉධ වුත්තං සබ්බං කප්පවුට්ඨානං, තං තත්ථ අතිදිසති।
bod:<b>පලුජ්ජිත්වා</b>ති ඡිජ්ජිත්වා। <b>සඞ්ඛාරගත</b>න්ති භූතුපාදායප්පභෙදං සඞ්ඛාරජාතං। <b>සබ්බසඞ්ඛාරපරික්ඛයා</b>ති ඣාපෙතබ්බසඞ්ඛාරපරික්ඛයා। සයම්පි සඞ්ඛාරගතං සමානං ඉන්ධනාභාවතො ඡාරිකම්පි අසෙසෙත්වා නිඩ්ඩහිත්වා වූපසමතීති ආහ <b>“සප්පි…පෙ॰… නිබ්බායතී”</b>ති।
bod:406:<b>දීඝස්ස</b> <pb M=2.52/> <b>අද්ධුනො</b>ති සංවට්ටට්ඨායීඅසඞ්ඛ්යෙය්යකප්පසඞ්ඛාතස්ස දීඝස්ස කාලස්ස අච්චයෙන <pb V=2.49/>। <b>තාලක්ඛන්ධාදී</b>ති <b>ආදි</b>-සද්දෙන සාකසාලාදිරුක්ඛෙ සඞ්ගණ්හාති। <b>ඝනං කරොතී</b>ති විසරිතුං අදත්වා පිණ්ඩිතං කරොති। තෙනාහ <b>“පරිවටුම”</b>න්ති, වට්ටභාවෙන පරිච්ඡින්නං। <b>ත</b>න්ති උදකං। <b>අස්සා</b>ති වාතස්ස। <b>විවරං දෙතී</b>ති යථා ඝනං කරොති සම්පිණ්ඩෙති, එවං තත්ථ අන්තරං දෙති। <b>පරික්ඛයමාන</b>න්ති පුබ්බෙ යාව බ්රහ්මලොකා එකොඝභූතෙන වාතෙන පරිසොසියමානතාය පරික්ඛයං ගච්ඡන්තං। බ්රහ්මලොකො පාතුභවතීති යොජනා। <b>බ්රහ්මලොකො</b>ති ච පඨමජ්ඣානභූමිමාහ। <b>උපරි චතුකාමාවචරදෙවලොකට්ඨානෙ</b>ති යාමදෙවලොකාදීනං චතුන්නං පතිට්ඨානට්ඨානෙ। චාතුමහාරාජිකතාවතිංසභවනානං පන පතිට්ඨානට්ඨානානි පථවීසම්බන්ධතාය න තාව පාතුභවන්ති।
bod:<b>රුන්ධන්තී</b>ති යථා හෙට්ඨා න භස්සති, එවං නිරොධෙන්ති।
bod:<b>“පඨමතරාභිනිබ්බත්තා”</b>ති ඉදං ආයුක්ඛයස්ස සම්භවදස්සනං, තෙන ද්වින්නං, චතුන්නං, අට්ඨන්නං වා කප්පානං ආදිම්හි නිබ්බත්තාති දස්සෙති। <b>තතො</b>ති ආභස්සරබ්රහ්මලොකතො। පරිත්තාභඅප්පමාණාභාපි හි ආභස්සරග්ගහණෙනෙව සඞ්ගහං ගච්ඡන්ති। <b>“තෙ හොන්ති සයංපභා අන්තලික්ඛචරා”</b>ති ඉදං උපචාරජ්ඣානපුඤ්ඤස්ස මහානුභාවතාය වුත්තං। <b>ආලුප්පකාරක</b>න්ති ආලොපං කත්වා කත්වාති වදන්ති, ආලුප්පනං විලොපං කත්වාති අත්ථො।
bod:<b>හට්ඨතුට්ඨා</b>ති අතිවිය හට්ඨා උප්පිලාවිතචිත්තා। <b>නාමං කරොන්තී</b>ති තථා වොහරන්ති।
bod:<b>සිනෙරුචක්කවාළහිමවන්තපබ්බතා</b>ති එත්ථ දීපසමුද්දාපීති වත්තබ්බං। තථා හි වක්ඛති “නින්නනින්නට්ඨානෙ සමුද්දා, සමසමට්ඨානෙ දීපා”ති। <b>ථූපථූපා</b>ති උන්නතුන්නතා।
bod:<b>අතිමඤ්ඤන්තී</b>ති අතික්කමිත්වා මඤ්ඤන්ති, හීළෙන්තීති අත්ථො। <b>තෙනෙව නයෙනා</b>ති “එකච්චෙ වණ්ණවන්තො හොන්තී”තිආදිනා (දී॰ නි॰ 3.123) වුත්තෙන නයෙනෙව। <b>පදාලතා</b>ති එවංනාමිකා ලතාජාති। තස්සා කිර පාරාසවජාති ගළොචීති වදන්ති। අකට්ඨෙ එව භූමිප්පදෙසෙ පච්චනකො <b>අකට්ඨපාකො। අකණො</b>ති කුණ්ඩකරහිතො।
bod:සුමනසඞ්ඛාතජාතිපුප්ඵසදිසො <pb M=2.53/> <b>සුමනජාතිපුප්ඵසදිසො</b>। යො යො රසො එතස්සාති යංයංරසො, ඔදනො, තං <b>යංයංරසං,</b> යාදිසරසවන්තන්ති අත්ථො। රසපථවී, භූමිපප්පටකො, පදාලතා ච <pb V=2.50/> පරිභුත්තා සුධාහාරො විය ඛුද්දං විනොදෙත්වා රසහරණීහි රසමෙව බ්රූහෙන්තා තිට්ඨන්ති, න වත්ථුනො සුඛුමභාවෙන නිස්සන්දා, සුඛුමභාවෙනෙව ගහණින්ධනමෙව ච හොන්ති। ඔදනො පන පරිභුත්තො රසං වඩ්ඪෙන්තොපි වත්ථුනො ඔළාරිකභාවෙන නිස්සන්දං විස්සජ්ජෙන්තො පස්සාවං, කසටඤ්ච උප්පාදෙතීති ආහ <b>“තතො පභුති මුත්තකරීසං සඤ්ජායතී”</b>ති। පුරිමත්තභාවෙසු පවත්තඋපචාරජ්ඣානානුභාවෙන යාව සත්තසන්තානෙ කාමරාගවික්ඛම්භනවෙගො න සමිතො, න තාව බලවකාමරාගූපනිස්සයානි ඉත්ථිපුරිසින්ද්රියානි පාතුරහෙසුං। යදා පනස්ස විච්ඡින්නතාය බලවකාමරාගො ලද්ධාවසරො අහොසි, තදා තදුපනිස්සයානි තානි සත්තානං අත්තභාවෙසු සඤ්ජායිංසු। තෙන වුත්තං <b>“පුරිසස්ස…පෙ॰… පාතුභවතී”</b>ති। තෙනෙවාහ <b>“තත්ර සුද”</b>න්තිආදි।
bod:<b>අලසජාතිකස්සා</b>ති සජ්ජුකමෙව තණ්ඩුලං අග්ගහෙත්වා පරදිවසස්සත්ථාය ගහණෙන අලසපකතිකස්ස।
bod:<b>අනුත්ථුනන්තී</b>ති අනුසොචන්ති। <b>සම්මන්නෙය්යාමා</b>ති සමනුජානෙය්යාම। <b>නො</b>ති අම්හෙසු। <b>සම්මා</b>ති සම්මදෙව යථාරහං। <b>ඛීයිතබ්බ</b>න්ති ඛීයනාරහං නින්දනීයං। <b>ගරහිතබ්බ</b>න්ති හීළෙතබ්බං।
bod:අයමෙව භගවා පටිබලො පග්ගහනිග්ගහං කාතුන්ති යොජනා। <b>රඤ්ජෙතී</b>ති සඞ්ගහවත්ථූහි සම්මදෙව රමෙති පීණෙති।
bod:<b>විවට්ටට්ඨායීඅසඞ්ඛ්යෙය්යං</b> චතුසට්ඨිඅන්තරකප්පසඞ්ගහං। වීසතිඅන්තරකප්පසඞ්ගහන්ති කෙචි। සෙසාසඞ්ඛ්යෙය්යානි කාලතො තෙන සමප්පමාණානෙව।
bod:407:<b>මහාධාරාහී</b>ති තාලසාලක්ඛන්ධප්පමාණාහි මහතීහි ඛාරුදකධාරාහි। <b>සමන්තතො</b>ති සබ්බසො। <b>පථවිතො</b>ති පථවියා හෙට්ඨිමන්තතො පභුති। තෙන හි ඛාරුදකෙන ඵුට්ඨඵුට්ඨා පථවීපබ්බතාදයො උදකෙ <pb M=2.54/> පක්ඛිත්තලොණසක්ඛරා විය විලීයන්තෙව, තස්මා පථවීසන්ධාරුදකෙන සද්ධිං එකූදකමෙව තං හොතීති කෙචි। අපරෙ “පථවීසන්ධාරකං උදකක්ඛන්ධඤ්ච උදකසන්ධාරකං වායුක්ඛන්ධඤ්ච අනවසෙසතො විනාසෙත්වා සබ්බත්ථ සයමෙව එකොඝභූතං තිට්ඨතී”ති වදන්ති, තං යුත්තං। <b>තයොපි බ්රහ්මලොකෙ</b>ති පරිත්තාභඅප්පමාණාභආභස්සරබ්රහ්මලොකෙ, තයිදං “අයං පන විසෙසො”ති ආරද්ධත්තා වුත්තං, අඤ්ඤථා “ඡපි බ්රහ්මලොකෙ”ති වත්තබ්බං සියා। <b>සුභකිණ්හෙ</b>ති උක්කට්ඨනිද්දෙසෙන <pb V=2.51/> තතියජ්ඣානභූමියා උපලක්ඛණං। පරිත්තාසුභඅප්පමාණාසුභෙපි හි ආහච්ච උදකං තිට්ඨති। හෙට්ඨා “ආභස්සරෙ ආහච්ච තිට්ඨතී”ති එත්ථාපි එසෙව නයො। <b>ත</b>න්ති තං කප්පවිනාසකඋදකං। <b>උදකානුගත</b>න්ති උදකෙන අනුගතං ඵුට්ඨං। <b>අභිභවිත්වා</b>ති විලීයාපෙත්වා।
bod:<b>ඉදමෙකං අසඞ්ඛ්යෙය්ය</b>න්ති ඉදං සංවට්ටසඞ්ඛාතං කප්පස්ස එකං අසඞ්ඛ්යෙය්යං।
bod:408:ථූලරජෙ අපගතෙ එව පථවීනිස්සිතං සණ්හරජං අපගච්ඡතීති වුත්තං <b>“තතො සණ්හරජ”</b>න්ති। සමුට්ඨාපෙතීති සම්බන්ධො। <b>“විසමට්ඨානෙ ඨිතමහාරුක්ඛෙ”</b>ති ඉදං පඨමං සමුට්ඨාපෙතබ්බතං සන්ධාය වුත්තං।
bod:<b>චක්කවාළපබ්බතම්පි සිනෙරුපබ්බතම්පී</b>ති මහාපථවියා විපරිවත්තනෙනෙව විපරිවත්තිතං චක්කවාළපබ්බතම්පි සිනෙරුපබ්බතම්පි වාතො උක්ඛිපිත්වා ආකාසෙ ඛිපති। <b>තෙ</b> චක්කවාළපබ්බතාදයො। <b>අභිහන්ත්වා</b>ති ඝට්ටෙත්වා। <b>අඤ්ඤමඤ්ඤ</b>න්ති එකිස්සා ලොකධාතුයා චක්කවාළහිමවන්තසිනෙරුං අඤ්ඤිස්සා ලොකධාතුයා චක්කවාළාදීහීති එවං අඤ්ඤමඤ්ඤං සමාගමවසෙන ඝට්ටෙත්වා। <b>සබ්බසඞ්ඛාරගත</b>න්ති පථවීසන්ධාරකඋදකං, තංසන්ධාරකවාතන්ති සබ්බං සඞ්ඛාරගතං විනාසෙත්වා සයම්පි විනස්සති අවට්ඨානස්ස කාරණාභාවතො।
bod:409:යදිපි සඞ්ඛාරානං අහෙතුකො සරසනිරොධො විනාසකාභාවතො, සන්තානනිරොධො පන හෙතුවිරහිතො නත්ථි යථා තං සත්තකායෙසූති। භාජනලොකස්සාපි සහෙතුකෙන විනාසෙන භවිතබ්බන්ති හෙතුං පුච්ඡති <b>“කිං කාරණා එවං ලොකො විනස්සතී”</b>ති। ඉතරො යථා තත්ථ නිබ්බත්තනකසත්තානං පුඤ්ඤබලෙන පඨමං ලොකො විවට්ටති, එවං තෙසං පාපබලෙන සංවට්ටතීති දස්සෙන්තො <b>“අකුසලමූලකාරණා”</b>ති ආහ। යථා හි රාගදොසමොහානං අධිකභාවෙන යථාක්කමං රොගන්තරකප්පො, සත්ථන්තරකප්පො, දුබ්භික්ඛන්තරකප්පොති ඉමෙ තිවිධා <pb M=2.55/> අන්තරකප්පා විවට්ටට්ඨායිම්හි අසඞ්ඛ්යෙය්යකප්පෙ ජායන්ති, එවමෙතෙ යථාවුත්තා තයො සංවට්ටා රාගාදීනං අධිකභාවෙනෙව හොන්තීති දස්සෙන්තො <b>“අකුසලමූලෙසු හී”</b>තිආදිමාහ। <b>උස්සන්නතරෙ</b>ති අතිවිය උස්සන්නෙ। දොසෙ උස්සන්නතරෙ අධිකතරදොසෙන විය තික්ඛතරෙන ඛාරුදකෙන විනාසො යුත්තොති වුත්තං <b>“දොසෙ උස්සන්නතරෙ උදකෙන විනස්සතී”</b>ති। පාකටසත්තුසදිසස්ස දොසස්ස අග්ගිසදිසතා, අපාකටසත්තුසදිසස්ස රාගස්ස ඛාරුදකසදිසතා ච යුත්තාති අධිප්පායෙන <b>“දොසෙ උස්සන්නතරෙ අග්ගිනා, රාගෙ උස්සන්නතරෙ උදකෙනා”</b>ති <pb V=2.52/> කෙචිවාදස්ස අධිප්පායො වෙදිතබ්බො। රාගො සත්තානං බහුලං පවත්තතීති රාගවසෙන බහුසො ලොකවිනාසො।
bod:410:එවං පසඞ්ගෙන සංවට්ටාදිකෙ පකාසෙත්වා ඉදානි යථාධිකතං නෙසං අනුස්සරණාකාරං දස්සෙතුං <b>“පුබ්බෙනිවාසං අනුස්සරන්තොපී”</b>තිආදි ආරද්ධං।
bod:<b>“අමුම්හි සංවට්ටකප්පෙ”</b>ති ඉදං සංවට්ටකප්පස්ස ආදිතො <b>පාළියං</b> (දී॰ නි॰ 1.244) ගහිතත්තා වුත්තං। තත්ථාපි හි ඉමස්ස කතිපයං කාලං භවාදීසු සංසරණං උපලබ්භතීති। සංවට්ටකප්පෙ වා වට්ටමානෙසු භවාදීසු ඉමස්ස උපපත්ති අහොසි, තංදස්සනමෙතං දට්ඨබ්බං। අථ වා <b>අමුම්හි සංවට්ටකප්පෙ</b>ති එත්ථ <b>වා</b>-සද්දො ලුත්තනිද්දිට්ඨො දට්ඨබ්බො, තෙන ච අනියමත්ථෙන ඉතරාසඞ්ඛ්යෙය්යානම්පි සඞ්ගහො සිද්ධො හොති। <b>භවෙ වා</b>තිආදීසු කාමාදිභවෙ වා අණ්ඩජාදි<b>යොනියා වා</b> දෙවාදි <b>ගතියා වා</b> නානත්තකායනානත්තසඤ්ඤීආදි<b>විඤ්ඤාණට්ඨිතියා වා සත්තාවාසෙ වා</b> ඛත්තියාදි <b>සත්තනිකායෙ වා। ආසි</b>න්ති අහොසිං। <b>වණ්ණසම්පත්තිං වා</b>ති <b>වා</b>-සද්දෙන වණ්ණවිපත්තිං වාති දස්සෙති।
bod:<b>සාලිමංසොදනාහාරො වා</b> ගිහිකාලෙ। <b>පවත්තඵලභොජනො වා</b> තාපසාදිකාලෙ। <b>සාමිසා</b> ගෙහස්සිතා සොමනස්සාදයො। <b>නිරාමිසා</b> නෙක්ඛම්මස්සිතා। <b>ආදි</b>-සද්දෙන විවෙකජසමාධිජසුඛාදීනං සඞ්ගහො।
bod:“අමුත්රාසි”න්තිආදිනා සබ්බං යාවදිච්ඡකං අනුස්සරණං දස්සෙත්වා ඉදානි අඤ්ඤථා අත්ථං දස්සෙතුං <b>“අපිචා”</b>තිආදි වුත්තං। තත්ථ <b>අමුත්රාසි</b>න්ති සාමඤ්ඤනිද්දෙසොයං, බ්යාපනිච්ඡාලොපො වා, අමුත්ර අමුත්රාසින්ති වුත්තං හොති। <b>අනුපුබ්බෙන ආරොහන්තස්ස යාවදිච්ඡකං අනුස්සරණ</b>න්ති එත්ථ <pb M=2.56/> <b>ආරොහන්තස්සා</b>ති පටිලොමතො ඤාණෙන පුබ්බෙනිවාසං ආරොහන්තස්ස। <b>පච්චවෙක්ඛණ</b>න්ති අනුස්සරිතානුස්සරිතස්ස පච්චවෙක්ඛණං, න අනුස්සරණං। <b>ඉතී</b>ති වුත්තත්ථනිදස්සනං। තඤ්ච ඛො යථාරහතො, න යථානුපුබ්බතොති දස්සෙන්තො <b>“නාමගොත්තවසෙනා”</b>තිආදිමාහ। <b>වණ්ණාදීහී</b>ති වණ්ණාහාරවෙදයිතායුපරිච්ඡෙදෙහි। <b>ඔදාතොතී</b>ති එත්ථ <b>ඉති</b>-සද්දො ආදිඅත්ථො, පකාරත්ථො වා, තෙන එවමාදි එවංපකාර<b>නානත්තතො</b>ති දස්සිතං හොති।
cen:පුබ්බෙනිවාසානුස්සතිඤාණකථාවණ්ණනා නිට්ඨිතා।
sub:චුතූපපාතඤාණකථාවණ්ණනා
bod:411:<b>චුතියා</b>ති <pb V=2.53/> චවනෙ। <b>උපපාතෙ</b>ති උපපජ්ජනෙ। සමීපත්ථෙ චෙතං භුම්මවචනං, චුතික්ඛණසාමන්තා, උපපත්තික්ඛණසාමන්තා චාති වුත්තං හොති। තථා හි වක්ඛති “යෙ පන ආසන්නචුතිකා”තිආදි (විසුද්ධි॰ 2.411)। දිබ්බචක්ඛුඤාණෙනෙව සත්තානං චුති ච උපපත්ති ච ඤායතීති ආහ <b>“දිබ්බචක්ඛුඤාණත්ථන්ති වුත්තං හොතී”</b>ති। <b>දිබ්බසදිසත්තා</b>තිආදීසු යං වත්තබ්බං, තං හෙට්ඨා වුත්තමෙව। අයං පන විසෙසො – තත්ථ “සොතධාතූ”ති පදං අපෙක්ඛිත්වා ඉත්ථිලිඞ්ගවසෙන වුත්තං, ඉධ නපුංසකලිඞ්ගවසෙන වත්තබ්බං। තත්ථ ච ආලොකපරිග්ගහෙන පයොජනං නත්ථි, ඉධ අත්ථීති වුත්තං <b>“ආලොකපරිග්ගහෙන මහාජුතිකත්තාපි දිබ්බ”</b>න්ති, කසිණාලොකානුග්ගහෙන පත්තබ්බත්තා, සයං ඤාණාලොකඵරණභාවෙන ච මහාජුතිකභාවතොති අත්ථො। මහාජුතිකම්පි හි “දිබ්බ”න්ති වුච්චති “දිබ්බමිදං බ්යම්හ”න්තිආදීසු। <b>මහාගතිකත්තා</b>ති මහනීයගමනත්තා, විම්හයනීයපවත්තිකත්තාති අත්ථො। විම්හයනීයා හිස්ස පවත්ති තිරොකුට්ටාදිගතරූපදස්සනතො। “දිබ්බසදිසත්තා”ති ච හීනූපමාදස්සනං දෙවතානං දිබ්බචක්ඛුතොපි ඉමස්ස මහානුභාවත්තා। තෙන දිබ්බචක්ඛුලාභාය යොගිනො පරිකම්මකරණං තප්පටිපක්ඛාභිභවස්ස අත්ථතො තස්ස විජයිච්ඡා නාම හොති, දිබ්බචක්ඛුලාභී ච ඉද්ධිමා දෙවතානං වචනග්ගහණක්ඛමනධම්මදානවසෙන මහාමොග්ගල්ලානත්ථෙරාදයො විය දානග්ගහණලක්ඛණෙ, වොහාරෙ ච පවත්තෙය්යාති එවං විහාරවිජයිච්ඡාවොහාරජුතිගතිසඞ්ඛාතානං අත්ථානං වසෙන ඉමස්ස අභිඤ්ඤාඤාණස්ස දිබ්බචක්ඛුභාවසිද්ධිතො <pb M=2.57/>। සද්දවිදූ ච තෙසු එව අත්ථෙසු දිවු-සද්දං ඉච්ඡන්තීති වුත්තං <b>“තං සබ්බං සද්දසත්ථානුසාරෙන වෙදිතබ්බ”</b>න්ති।
bod:<b>දස්සනට්ඨෙනා</b>ති රූපදස්සනභාවෙන। චක්ඛුනා හි සත්තා රූපං පස්සන්ති। යථා මංසචක්ඛු විඤ්ඤාණාධිට්ඨිතං සමවිසමං ආචික්ඛන්තං විය පවත්තති, න තථා ඉදං। ඉදං පන සයමෙව තතො සාතිසයං චක්ඛුකිච්චකාරීති ආහ <b>“චක්ඛුකිච්චකරණෙන චක්ඛුමිවාතිපි චක්ඛූ”</b>ති। “දිට්ඨිවිසුද්ධිහෙතුත්තා”ති සඞ්ඛෙපතො වුත්තමත්ථං විවරිතුං <b>“යො හී”</b>තිආදි වුත්තං। <b>උච්ඡෙදදිට්ඨිං ගණ්හාති</b> පරතො උපපත්තියා අදස්සනතො එත්ථෙවායං සත්තො උච්ඡින්නො, එවමිතරෙපීති। <b>නවසත්තපාතුභාවදිට්ඨිං ගණ්හාති</b> ලාභී අධිච්චසමුප්පත්තිකො විය। <b>බුද්ධපුත්තා පස්සන්තියෙවා</b>ති උත්තරපදාවධාරණං, න පුරිමපදාවධාරණං। එවං හි <b>ජයද්දිසජාතකා</b>දීහි අවිරොධො සිද්ධො හොති।
bod:මනුස්සානං <pb V=2.54/> ඉදන්ති මානුසකං, මනුස්සානං ගොචරභූතං රූපාරම්මණං। තදඤ්ඤස්ස පන දිබ්බතිරොහිතාතිසුඛුමාදිභෙදස්ස රූපස්ස දස්සනතො <b>අතික්කන්තමානුසකං</b>। එවරූපඤ්ච මනුස්සූපචාරං අතික්කන්තං නාම හොතීති ආහ <b>“මනුස්සූපචාරං අතික්කමිත්වා රූපදස්සනෙනා”</b>ති। එවං විසයමුඛෙන දස්සෙත්වා ඉදානි විසයීමුඛෙන දස්සෙතුං <b>“මානුසකං වා”</b>තිආදි වුත්තං। තත්ථාපි මංසචක්ඛාතික්කමො තස්ස කිච්චාතික්කමෙනෙව දට්ඨබ්බො।
bod:<b>දිබ්බචක්ඛුනා</b>ති දිබ්බචක්ඛුඤාණෙනපි। <b>දට්ඨුං න සක්කා</b> ඛණස්ස අතිඉත්තරතාය අතිසුඛුමතාය කෙසඤ්චි රූපස්ස। අපිච දිබ්බචක්ඛුස්ස පච්චුප්පන්නං රූපාරම්මණං, තඤ්ච පුරෙජාතපච්චයභූතං, න ච ආවජ්ජනපරිකම්මෙහි විනා මහග්ගතස්ස පවත්ති අත්ථි, නාපි උප්පජ්ජමානමෙව රූපං ආරම්මණපච්චයො භවිතුං සක්කොති, භිජ්ජමානං වා। තස්මා “චුතූපපාතක්ඛණෙ රූපං දිබ්බචක්ඛුනා දට්ඨුං න සක්කා”ති සුවුත්තමෙතං। යදි දිබ්බචක්ඛුඤාණං රූපාරම්මණමෙව, අථ කස්මා “සත්තෙ පස්සතී”ති වුත්තන්ති? යෙභුය්යෙන සත්තසන්තානගතරූපදස්සනතො එවං වුත්තං। සත්තගහණස්ස වා කාරණභාවතො වොහාරවසෙන වුත්තන්තිපි කෙචි। තෙ චවමානාති අධිප්පෙතාති සම්බන්ධො। <b>එවරූපෙ</b>ති න චුතූපපාතක්ඛණසමඞ්ගිනොති අධිප්පායො।
bod:මොහූපනිස්සයං නාම කම්මං නිහීනං නිහීනඵලං හොතීති ආහ <b>“මොහනිස්සන්දයුත්තත්තා”</b>ති। <b>තබ්බිපරීතෙ</b>ති තස්ස හීළිතාදිභාවස්ස විපරීතෙ <pb M=2.58/>, අහීළිතෙ අනොහීළිතෙ අනොඤ්ඤාතෙ අනවඤ්ඤාතෙ චිත්තීකතෙති අත්ථො। <b>සුවණ්ණෙ</b>ති සුන්දරවණ්ණෙ। <b>දුබ්බණ්ණෙ</b>ති අසුන්දරවණ්ණෙ। සා පනායං සුවණ්ණදුබ්බණ්ණතා යථාක්කමං කම්මස්ස අදොසදොසූපනිස්සයතාය හොතීති ආහ <b>“අදොසනිස්සන්දයුත්තත්තා”</b>තිආදි। සුන්දරං ගතිං ගතා සුගතාති ආහ <b>“සුගතිගතෙ”</b>ති, සුගතිං උපපන්නෙති අත්ථො। අලොභජ්ඣාසයා සත්තා වදඤ්ඤූ විගතමච්ඡෙරා අලොභූපනිස්සයෙන කම්මුනා සුභගා සමිද්ධා හොන්තීති ආහ <b>“අලොභනිස්සන්දයුත්තත්තා වා අඩ්ඪෙ මහද්ධනෙ”</b>ති। දුක්ඛං ගතිං ගතා දුග්ගතාති ආහ <b>“දුග්ගතිගතෙ”</b>ති। ලොභජ්ඣාසයා සත්තා ලුද්ධා මච්ඡරිනො ලොභූපනිස්සයෙන කම්මුනා දුග්ගතා දුරුපෙතා හොන්තීති ආහ <b>“ලොභනිස්සන්දයුත්තත්තා වා දලිද්දෙ අප්පන්නපානෙ”</b>ති।
bod:<b>උපචිත</b>න්ති ඵලාවහභාවෙන කතං। යථා කතං හි කම්මං ඵලදානසමත්ථං හොති, තථා කතං උපචිතං। <b>චවමානෙතිආදීහි දිබ්බචක්ඛුකිච්චං වුත්ත</b>න්ති විසයමුඛෙන විසයීබ්යාපාරමාහ। <b>පුරිමෙහී</b>ති වා “දිබ්බෙන චක්ඛුනා”තිආදීනි පදානි සන්ධාය වුත්තං। <b>ආදීහී</b>ති එත්ථ <b>ච</b>-සද්දො ලුත්තනිද්දිට්ඨො <pb V=2.55/>। තස්මා “දිබ්බෙන…පෙ॰… පස්සතී”ති ඉමෙහි, “චවමානෙ”තිආදීහි ච දිබ්බචක්ඛුකිච්චං වුත්තන්ති අත්ථො।
bod:<b>ඉමිනා පන පදෙනා</b>ති “යථාකම්මූපගෙ සත්තෙ පජානාතී”ති ඉමිනා වාක්යෙන। <b>ඉධ භික්ඛූ</b>ති ඉමස්මිං සාසනෙ භික්ඛු, දිබ්බචක්ඛුඤාණලාභීති අධිප්පායො। <b>සො</b> ච දිබ්බචක්ඛුඤාණලාභී නෙරයිකෙ ච සත්තෙ පච්චක්ඛතො දිස්වා ඨිතො। <b>එවං මනසි කරොතී</b>ති තෙසං නෙරයිකානං නිරයසංවත්තනියස්ස කම්මස්ස ඤාතුකාමතාවසෙන පාදකජ්ඣානං සමාපජ්ජිත්වා වුට්ඨාය පරිකම්මවසෙන මනසි කරොති। <b>කිං නු ඛො</b>තිආදි මනසිකාරවිධිදස්සනං। එවං පන පරිකම්මං කත්වා පාදකජ්ඣානං සමාපජ්ජිත්වා වුට්ඨිතස්ස තං කම්මං ආරම්මණං කත්වා ආවජ්ජනං උප්පජ්ජති, තස්මිං නිරුද්ධෙ චත්තාරි, පඤ්ච වා ජවනානි ජවන්තීතිආදි සබ්බං වුත්තනයමෙව। <b>“විසුං පරිකම්මං නාම නත්ථී”</b>ති ඉදං පන දිබ්බචක්ඛුඤාණෙන විනා යථාකම්මූපගඤාණස්ස විසුං පරිකම්මං නත්ථීති අධිප්පායෙන වුත්තං। එවඤ්චෙතං ඉච්ඡිතබ්බං, අඤ්ඤථා යථාකම්මූපගඤාණස්ස මහග්ගතභාවො එව න සියා। දෙවානං දස්සනෙපි එසෙව නයො। නෙරයිකදෙවග්ගහණං චෙත්ථ නිදස්සනමත්තං දට්ඨබ්බං। ආකඞ්ඛමානො හි දිබ්බචක්ඛුලාභී <pb M=2.59/> අඤ්ඤගතිකෙසුපි එවං පටිපජ්ජතියෙව। තථා හි වක්ඛති “අපායග්ගහණෙන තිරච්ඡානයොනිං දීපෙතී”ති (විසුද්ධි॰ 2.411), “සුගතිග්ගහණෙන මනුස්සගතිපි සඞ්ගය්හතී”ති (විසුද්ධි॰ 2.411) ච। තං නිරයසංවත්තනියං කම්මං ආරම්මණං එතස්සාති <b>තංකම්මාරම්මණං। ඵාරුසකවනාදීසූ</b>ති <b>ආදි</b>-සද්දෙන චිත්තලතාවනාදීනං සඞ්ගහො।
bod:<b>යථා චිමස්සා</b>ති යථා ච ඉමස්ස යථාකම්මූපගඤාණස්ස විසුං පරිකම්මං නත්ථි, එවං අනාගතංසඤාණස්සපීති විසුං පරිකම්මාභාවං නිදස්සෙති। තත්ථ කාරණමාහ <b>“දිබ්බචක්ඛුපාදකානෙව හි ඉමානී”</b>ති। තත්රායමධිප්පායො – යථා දිබ්බචක්ඛුලාභී නිරයාදිඅභිමුඛං ආලොකං වඩ්ඪෙත්වා, නෙරයිකාදිකෙ සත්තෙ දිස්වා තෙහි පුබ්බෙ ආයූහිතං නිරයසංවත්තනියාදිකං කම්මං තාදිසෙන සමාදානෙන, තජ්ජෙන ච මනසිකාරෙන පරික්ඛතෙ චිත්තෙ යාථාවතො ජානාති, එවං යස්ස යස්ස සත්තස්ස සමනන්තරා අනාගතං අත්තභාවං ඤාතුකාමො තං තං ඔදිස්ස ආලොකං වඩ්ඪෙත්වා තෙන තෙන අතීතෙ, එතරහි වා ආයූහිතං තස්ස නිබ්බත්තකං කම්මං යථාකම්මූපගඤාණෙන දිස්වා තෙන නිබ්බත්තෙතබ්බං අනාගතං අත්තභාවං ඤාතුකාමො තාදිසෙන සමාදානෙන, තජ්ජෙන ච මනසිකාරෙන පරික්ඛතෙ චිත්තෙ යාථාවතො ජානාති। එසෙව නයො තතො පරෙසුපි <pb V=2.56/> අත්තභාවෙසු। එතං <b>අනාගතංසඤාණං</b> නාම। යස්මා එතං ද්වයං දිබ්බචක්ඛුඤාණෙ සතියෙව සිජ්ඣති, නාසති। තෙන වුත්තං <b>“ඉමානි දිබ්බචක්ඛුනා සහෙව ඉජ්ඣන්තී”</b>ති।
bod:කායෙන දුට්ඨු චරිතං, කායතො වා උප්පන්නං කිලෙසපූතිකත්තා දුට්ඨං චරිතං කායදුච්චරිතන්ති එවං යොජෙතබ්බො। <b>කායො</b>ති චෙත්ථ චොපනකායො අධිප්පෙතො। කායවිඤ්ඤත්තිවසෙන පවත්තං අකුසලං කායකම්මං <b>කායදුච්චරිත</b>න්ති। <b>ඉතරෙසූ</b>ති වචීමනොදුච්චරිතෙසු। යස්මිං සන්තානෙ කම්මං කතූපචිතං, අසතිස්ස අන්තරුපච්ඡෙදෙ විපාකාරහභාවස්ස අවිගච්ඡනතො සො තෙන සහිතොයෙවාති වත්තබ්බොති ආහ <b>“සමන්නාගතාති සමඞ්ගීභූතා”</b>ති। <b>“අනත්ථකාමා හුත්වා”</b>ති එතෙන මාතාපිතරො විය පුත්තානං, ආචරියුපජ්ඣායා විය ච නිස්සිතකානං අත්ථකාමා හුත්වා ගරහකා උපවාදකා න හොන්තීති දස්සෙති। <b>ගුණපරිධංසනෙනා</b>ති විජ්ජමානානං ගුණානං විද්ධංසනෙන, විනාසනෙනාති අත්ථො। නනු ච <pb M=2.60/> අන්තිමවත්ථුනාපි උපවාදො ගුණපරිධංසනමෙවාති? සච්චමෙතං। ගුණාති පනෙත්ථ ඣානාදිවිසෙසා උත්තරිමනුස්සධම්මා අධිප්පෙතාති සීලපරිධංසනං විසුං ගහිතං। තෙනාහ <b>“නත්ථි ඉමෙසං සමණධම්මො”</b>තිආදි। <b>සමණධම්මො</b>ති ච සීලසංයමං සන්ධාය වදති। <b>ජානං වා</b>ති යං උපවදති, තස්ස අරියභාවං ජානන්තො වා। <b>අජානං වා</b>ති අජානන්තො වා। ජානනං අජානනං චෙත්ථ අප්පමාණං, අරියභාවො එව පමාණං। තෙනාහ <b>“උභයථාපි අරියූපවාදොව හොතී”</b>ති। “අරියො”ති පන අජානතො අදුට්ඨචිත්තස්සෙව තත්ථ අරියගුණාභාවං පවෙදෙන්තස්ස ගුණපරිධංසනං න හොතීති තස්ස අරියූපවාදො නත්ථීති වදන්ති। <b>සතෙකිච්ඡං පන හොති</b> ඛමාපනෙන, න අනන්තරියං විය අතෙකිච්ඡං।
bod:<b>රුජ්ඣතී</b>ති තුදති, දුක්ඛං වෙදනං උප්පාදෙතීති අත්ථො। <b>ත</b>න්ති තං ථෙරං, <b>තං</b> වා කිරියං। ජානන්තො එව ථෙරො “අත්ථි තෙ, ආවුසො, පතිට්ඨා”ති පුච්ඡි। ඉතරොපි සච්චාභිසමයො සාසනෙ පතිට්ඨාති ආහ <b>“සොතාපන්නො අහ”</b>න්ති। ථෙරො තං කරුණායමානො <b>“ඛීණාසවො තයා උපවදිතො”</b>ති අත්තානං ආවිකාසි।
bod:<b>සචෙ නවකතරා හොන්ති</b> තස්මිං විහාරෙ භික්ඛූ। <b>සම්මුඛා අඛමාපෙන්තෙපී</b>ති පුරතො ඛමාපනෙ අසම්භවන්තෙපි। “අඛමන්තෙ”ති වා පාඨො। තං සොතාපන්නස්ස වසෙන වෙදිතබ්බං।
bod:<b>පරිනිබ්බුතමඤ්චට්ඨාන</b>න්ති පූජාකරණට්ඨානං සන්ධායාහ।
bod:සමාදාතබ්බට්ඨෙන <pb V=2.57/> සමාදානානි, කම්මානි සමාදානානි යෙසං, තෙ කම්මසමාදානා, මිච්ඡාදිට්ඨිවසෙන කම්මසමාදානා, හෙතුඅත්ථං වා අන්තොගධං කත්වා මිච්ඡාදිට්ඨිවසෙන පරෙ කම්මෙසු සමාදාපකා <b>මිච්ඡාදිට්ඨිකම්මසමාදානා</b>। තයිමමත්ථං දස්සෙන්තො <b>“මිච්ඡාදිට්ඨිවසෙනා”</b>තිආදිමාහ। <b>සීලසම්පන්නො</b>තිආදි පරිපක්කින්ද්රියස්ස මග්ගසමඞ්ගිනො වසෙන වුත්තං। අග්ගමග්ගට්ඨෙ පන වත්තබ්බමෙව නත්ථි। <b>අඤ්ඤ</b>න්ති අරහත්තං। <b>එවංසම්පද</b>න්ති යථා තං අවස්සම්භාවී, එවමිදම්පීති අත්ථො। <b>තං වාචං අප්පහායා</b>තිආදීසු අරියූපවාදං සන්ධාය “පුන එවරූපිං වාචං න වක්ඛාමී”ති වදන්තො වාචං පජහති නාම, “පුන එවරූපං චිත්තං න උප්පාදෙස්සාමී”ති චින්තෙන්තො චිත්තං පජහති නාම, “පුන එවරූපිං දිට්ඨිං න ගණ්හිස්සාමී”ති පජහන්තො දිට්ඨිං පජහති නාම, තථා අකරොන්තො නෙව පජහති, න පටිනිස්සජ්ජති। <b>යථාභතං</b> <pb M=2.61/> <b>නික්ඛිත්තො, එවං නිරයෙ</b>ති යථා නිරයපාලෙහි ආහරිත්වා නිරයෙ ඨපිතො, එවං නිරයෙ ඨපිතොයෙවාති අත්ථො। මිච්ඡාදිට්ඨිවසෙන අකත්තබ්බං නාම පාපං නත්ථි, යතො සංසාරඛාණුභාවොපි නාම හොතීති ආහ <b>“මිච්ඡාදිට්ඨිපරමානි, භික්ඛවෙ, වජ්ජානී”</b>ති।
bod:“උච්ඡින්නභවනෙත්තිකො, භික්ඛවෙ, තථාගතස්ස කායො තිට්ඨති, අයඤ්චෙව කායො, බහිද්ධා ච නාමරූප”න්ති (දී॰ නි॰ 1.147) එවමාදීසු විය ඉධ කාය-සද්දො ඛන්ධපඤ්චකවිසයොති ආහ <b>“කායස්ස භෙදාති උපාදින්නක්ඛන්ධපරිච්චාගා”</b>ති। අවීතරාගස්ස මරණතො පරං නාම භවන්තරූපාදානමෙවාති ආහ <b>“පරං මරණාති තදනන්තරං අභිනිබ්බත්තික්ඛන්ධග්ගහණෙ”</b>ති। යෙන තිට්ඨති, තස්ස උපච්ඡෙදෙනෙව කායො භිජ්ජතීති ආහ <b>“කායස්ස භෙදාති ජීවිතින්ද්රියස්ස උපච්ඡෙදා”</b>ති।
bod:එති ඉමස්මා සුඛන්ති අයො, පුඤ්ඤන්ති ආහ <b>“පුඤ්ඤසම්මතා අයා”</b>ති। අයන්ති එතස්මා සුඛානීති ආයො, පුඤ්ඤකම්මාදිසුඛසාධනං। තෙනාහ <b>“සුඛානං වා ආයස්ස අභාවා”</b>ති। ඉයති අස්සාදියතීති අයො, අස්සාදොති ආහ <b>“අස්සාදසඤ්ඤිතො අයො”</b>ති।
bod:<b>නාගරාජාදීන</b>න්ති <b>ආදි</b>-සද්දෙන සුපණ්ණාදීනං සඞ්ගහො। <b>අසුරසදිස</b>න්ති පෙතාසුරසදිසං। <b>සො</b>ති අසුරකායො। <b>සබ්බසමුස්සයෙහී</b>ති සබ්බෙහි සම්පත්තිසමුස්සයෙහි। <b>වුත්තවිපරියායෙනා</b>ති “සුට්ඨු චරිතං, සොභනං වා චරිතං අනවජ්ජත්තා”තිආදිනා “කායදුච්චරිතෙනා”තිආදීනං පදානං වුත්තස්ස අත්ථස්ස විපරියායෙන।
bod:<b>නිගමනවචනං</b> <pb V=2.58/> වුත්තස්සෙවත්ථස්ස පුන වචනන්ති කත්වා। <b>අයමෙත්ථ සඞ්ඛෙපත්ථො</b>ති “දිබ්බෙන චක්ඛුනා…පෙ॰… පස්සතී”ති එත්ථ අයං යථාවුත්තො සඞ්ඛෙපත්ථො।
bod:412:<b>කසිණාරම්මණ</b>න්ති අට්ඨන්නම්පි කසිණානං වසෙන කසිණාරම්මණං। <b>සබ්බාකාරෙනා</b>ති “චුද්දසවිධෙන චිත්තපරිදමනෙන අට්ඨඞ්ගසමන්නාගමෙන භූමිපාදපදමූලසම්පාදනෙනා”ති ඉමිනා සබ්බප්පකාරෙන। <b>අභිනීහාරක්ඛමං</b> දිබ්බචක්ඛුඤාණාභිමුඛං පෙසනාරහං පෙසනයොග්ගං <b>කත්වා। ආසන්නං කාතබ්බ</b>න්ති දිබ්බචක්ඛුඤාණුප්පත්තියා සමීපභූතං කාතබ්බං। තත්ථ උපචාරජ්ඣානං පගුණතරං කත්වා ආරම්මණඤ්ච වඩ්ඪෙතබ්බං। තෙනාහ <b>“උපචාරජ්ඣානගොචරං කත්වා</b> <pb M=2.62/> <b>වඩ්ඪෙත්වා ඨපෙතබ්බ”</b>න්ති। <b>තත්ථා</b>ති තස්මිං වඩ්ඪිතෙ කසිණාරම්මණෙ। <b>අප්පනා</b>ති ඣානවසෙන අප්පනා। න හි අකතපරිකම්මස්ස අභිඤ්ඤාවසෙන අප්පනා ඉජ්ඣති। තෙනාහ <b>“පාදකජ්ඣානනිස්සයං හොතී”</b>ති, පාදකජ්ඣානාරම්මණං හොතීති අත්ථො। <b>න පරිකම්මනිස්සය</b>න්ති පරිකම්මස්ස තං කසිණාරම්මණං අපස්සයො න හොති। තථා සති රූපදස්සනං න සියා। <b>ඉමෙසූ</b>ති යථාවුත්තෙසු තෙජොකසිණාදීසු තීසු කසිණෙසු। <b>උප්පාදෙත්වා</b>ති උපචාරජ්ඣානුප්පාදනෙන උප්පාදෙත්වා। උපචාරජ්ඣානපවත්තියා හි සද්ධිං පටිභාගනිමිත්තුප්පත්ති। <b>තත්ථා</b>ති කසිණනිද්දෙසෙ।
bod:<b>අන්තොයෙව රූපගතං පස්සිතබ්බං</b> න බහිද්ධා වික්ඛෙපාපත්තිහෙතුභාවතො। <b>පරිකම්මස්ස වාරො අතික්කමතී</b>ති ඉධ පරිකම්මං නාම යථාවුත්තකසිණාරම්මණං උපචාරජ්ඣානං, තං රූපගතං පස්සතො න පවත්තති। කසිණාලොකවසෙන ච රූපගතදස්සනං, කසිණාලොකො ච පරිකම්මවසෙනාති තදුභයම්පි පරිකම්මස්ස අප්පවත්තියා න හොති। තෙනාහ <b>“තතො ආලොකො අන්තරධායති, තස්මිං අන්තරහිතෙ රූපගතම්පි න දිස්සතී”</b>ති। රූපගතං පස්සතො පරිකම්මස්ස වාරො අතික්කමති, පරිකම්මමතික්කන්තස්ස කසිණාරම්මණං ඤාණං න හොතීති රූපගතං න දිස්සති, කථං පන පටිපජ්ජිතබ්බන්ති ආහ <b>“අථානෙනා”</b>තිආදි। <b>එවං අනුක්කමෙනා</b>ති පුනප්පුනං පාදකජ්ඣානං සමාපජ්ජිත්වා තතො තතො වුට්ඨාය අභිණ්හං ආලොකස්ස ඵරණවසෙන ආලොකො ථාමගතො හොති චිරට්ඨායී। තථා ච සති තත්ථ සුචිරම්පි රූපගතං පස්සතෙව। තෙන වුත්තං <b>“එත්ථ ආලොකො…පෙ॰… හොතී”</b>ති।
bod:ස්වායමත්ථො තිණුක්කූපමාය විභාවෙතබ්බොති දස්සෙන්තො ආහ <b>“රත්තිං තිණුක්කායා”</b>තිආදි। තත්ථ <b>පුනප්පුනං පවෙසන</b>න්ති පුනප්පුනං පාදකජ්ඣානසමාපජ්ජනං। <b>ථාමගතාලොකස්ස</b> <pb V=2.59/> <b>යථාපරිච්ඡෙදෙන ඨාන</b>න්ති යත්තකං ඨානං පරිච්ඡින්දිත්වා කසිණං වඩ්ඪිතං, ථාමගතස්ස ආලොකස්ස තත්තකං ඵරිත්වා අවට්ඨානං।
bod:<b>අනාපාථගත</b>න්ති ආපාථගමනයොග්යස්ස වසෙන වුත්තං। අන්තොකුච්ඡිගතාදි පන තදභාවතො තෙන විසෙසිතබ්බමෙව। <b>තදෙවා</b>ති දිබ්බචක්ඛුමෙව <pb M=2.63/>। <b>එත්ථා</b>ති එතෙසු රූපමාරබ්භ පවත්තචිත්තෙසු। <b>රූපදස්සනසමත්ථ</b>න්ති රූපං සභාවතො විභාවනසමත්ථං චක්ඛුවිඤ්ඤාණං විය। <b>පුබ්බභාගචිත්තානී</b>ති ආවජ්ජනපරිකම්මසඞ්ඛාතානි පුබ්බභාගචිත්තානි। තානි හි ආරම්මණං කරොන්තානිපි න යාථාවතො තං විභාවෙත්වා පවත්තන්ති ආවජ්ජනසම්පටිච්ඡනචිත්තානි විය।
bod:<b>තං පනෙතං</b> දිබ්බචක්ඛු। <b>පරිපන්ථො</b>ති අන්තරායිකො। <b>ඣානවිබ්භන්තකො</b>ති ඣානුම්මත්තකො ඣානභාවනාමුඛෙන උම්මාදප්පත්තො। <b>අප්පමත්තෙන භවිතබ්බ</b>න්ති “දිබ්බචක්ඛු මයා අධිගත”න්ති සන්තොසං අනාපජ්ජිත්වා විපස්සනානුයොගවසෙන වා සච්චාභිසමයවසෙන වා අප්පමත්තෙන භවිතබ්බං।
bod:“එවං පස්සිතුකාමෙනා”තිආදිනා දිබ්බචක්ඛුස්ස නානාවජ්ජනපරිකම්මඤ්චෙව දිබ්බචක්ඛුඤාණඤ්ච දස්සිතං, න තස්ස උප්පත්තික්කමොති තං දස්සෙතුං <b>“තත්රාය”</b>න්තිආදි වුත්තං। තං හෙට්ඨා වුත්තනයත්තා සුවිඤ්ඤෙය්යමෙව।
cen:චුතූපපාතඤාණකථාවණ්ණනා නිට්ඨිතා।
sub:පකිණ්ණකකථාවණ්ණනා
bod:413:<b>ඉතී</b>ති එවං වුත්තප්පකාරෙනාති අත්ථො। තෙන “සො එවං සමාහිතෙ චිත්තෙ”තිආදිනා (දී॰ නි॰ 1.244-245; ම॰ නි॰ 1.384, 431-433; පාරා॰ 12-14) යථාදස්සිතපාළිගතිං, තස්සා අත්ථවිවරණනයඤ්ච පච්චාමසති। සච්චෙසු විය අරියසච්චානි ඛන්ධෙසු උපාදානක්ඛන්ධා අන්තොගධා। තදුභයෙ ච සභාවතො, සමුදයතො, අත්ථඞ්ගමතො, අස්සාදතො, ආදීනවතො, නිස්සරණතො ච යථාභූතං සයම්භුඤාණෙන අවෙදි අඤ්ඤාසි <pb V=2.60/> පටිවිජ්ඣි පවෙදෙසි වාති සාතිසයෙන පඤ්චක්ඛන්ධාවබොධෙන භගවාව ථොමෙතබ්බොති ආහ <b>“පඤ්චක්ඛන්ධවිදූ”</b>ති। ඤත්වා විඤ්ඤෙය්යාති සම්බන්ධො। <b>තාසූ</b>ති පඤ්චසු අභිඤ්ඤාසු। තග්ගහණෙනෙව ච පරිභණ්ඩඤාණානං ගහිතත්තා “පඤ්චා”ති වුත්තං। තෙනාහ <b>“එතාසු හී”</b>තිආදි।
bod:තත්ථ <b>පරිභණ්ඩඤාණානී</b>ති පරිවාරඤාණානි। යථා හි සිනෙරුස්ස පරිවාරට්ඨානානි යානි තංසිද්ධියා සිද්ධානි මෙඛලට්ඨානානි පරිභණ්ඩානීති වුච්චන්ති, එවං ඉමානිපි දිබ්බචක්ඛුසිද්ධියා සිද්ධානි තස්ස පරිභණ්ඩානීති වුත්තානි। <b>ඉධාගතානී</b>ති එත්ථ <b>ඉධා</b>ති යථාදස්සිතානි සුත්තපදානි සන්ධාය වුත්තං। තතො <pb M=2.64/> අඤ්ඤෙසු පන සාමඤ්ඤඵලාදීසු මනොමයඤාණම්පි විසුං අභිඤ්ඤාඤාණභාවෙන ආගතං।
bod:<b>“තෙසූ”</b>ති ඉදං පච්චාමසනං කිං තිකානං, උදාහු ආරම්මණානන්ති? කිඤ්චෙත්ථ යදි තිකානං, තදයුත්තං। න හි තිකෙසු අභිඤ්ඤාඤාණානි පවත්තන්ති। අථ ආරම්මණානං, තම්පි අයුත්තං। න හි අඤ්ඤං උද්දිසිත්වා අඤ්ඤස්ස පච්චාමසනං යුත්තන්ති। යථා ඉච්ඡති, තථා භවතු තාව තිකානං, නනු වුත්තං “න හි තිකෙසු අභිඤ්ඤාඤාණානි පවත්තන්තී”ති? නායං විරොධො තිකවොහාරෙන ආරම්මණානංයෙව ගය්හමානත්තා। අථ වා පන හොතු ආරම්මණානං, නනු වුත්තං “න හි අඤ්ඤං උද්දිසිත්වා අඤ්ඤස්ස පච්චාමසනං යුත්ත”න්ති? අයම්පි න දොසො යථාවුත්තකාරණෙනෙවාති।
bod:414:අසතිපි වත්ථුභෙදෙ භූමිකාලසන්තානභෙදවසෙන භින්නෙසු <b>සත්තසු ආරම්මණෙසු</b>। තිකවසෙන හෙස භෙදො ගහිතො। ඉද්ධිවිධඤාණස්ස මග්ගාරම්මණතාය අභාවතො ඉධ මග්ගාරම්මණතිකො න ලබ්භති। <b>ත</b>න්ති ඉද්ධිවිධඤාණං। <b>කායං චිත්තසන්නිස්සිතං කත්වා</b>තිආදීසු යං වත්තබ්බං, තං හෙට්ඨා වුත්තමෙව। <b>උපයොගලද්ධ</b>න්ති ලද්ධඋපයොගවචනං। දුතියාවිභත්තිවසෙන වුත්තං <b>“කායං පරිණාමෙතී”</b>ති। තෙනාහ <b>“රූපකායාරම්මණතො”</b>ති, රූපකායස්ස වණ්ණාරම්මණතොති අත්ථො।
bod:<b>තදෙව චිත්ත</b>න්ති යදෙව කායවසෙන චිත්තපරිණාමනෙ වුත්තං පාදකජ්ඣානචිත්තං, තදෙව। රාමගාමෙ චෙතියං ඨපෙත්වා සෙසෙසු සත්තසු චෙතියෙසු ධාතුයො ඉද්ධියා ආහරිත්වා රාජගහෙ භූමිඝරමණ්ඩපෙ කතං <b>මහාධාතුනිධානං। “ඉමෙ ගන්ධා”</b>තිආදිනා පච්චුප්පන්නෙ ගන්ධාදිකෙ ගහෙත්වාපි අසුස්සනාදිවිසෙසයුත්තං <pb V=2.61/> අනාගතමෙව නෙසං රූපං අධිට්ඨානචිත්තස්ස ආරම්මණං හොති අනාගතාධිට්ඨානත්තා। <b>වත්තනියසෙනාසනං</b> නාම විඤ්ඣාටවියං විහාරො। <b>දධිරස</b>න්ති දධිමණ්ඩො, තං අධිට්ඨහන්තස්ස අනාගතං දධිවණ්ණං ආරම්මණං හොති। <b>පච්චුප්පන්නාරම්මණං හොති</b> පච්චුප්පන්නස්ස රූපකායස්ස ආරම්මණකරණතො।
bod:<b>සකායචිත්තාන</b>න්ති අත්තනො කායස්ස, චිත්තස්ස ච।
bod:415:<b>සද්දො ච පරිත්තො</b> සබ්බස්ස රූපස්ස කාමාවචරභාවතො। <b>විජ්ජමානමෙවා</b>ති වත්තමානංයෙව।
bod:416:<b>සොතාපන්නස්ස</b> <pb M=2.65/> <b>චිත්ත</b>න්ති සොතාපන්නස්ස ආවෙණිකං චිත්තං। <b>සකදාගාමිස්සා</b>තිආදීසුපි එසෙව නයො। <b>යාව අරහතො නෙතබ්බ</b>න්ති “සකදාගාමී අනාගාමිනො චිත්තං න ජානාති, අනාගාමී අරහතො”ති එවං නෙතබ්බං। <b>සබ්බෙස</b>න්ති සබ්බෙසං අරියානං ජානාති, කො පන වාදො අනරියානං। අඤ්ඤොපි ච උපරිමො අනාගාමිආදි හෙට්ඨිමස්ස සකදාගාමිආදිකස්ස චිත්තං ජානාතීති සම්බන්ධො।
bod:අතීතස්ස, අනාගතස්ස ච පරස්ස චිත්තස්ස ජානනං සම්භවති, පච්චුප්පන්නස්ස පන න සම්භවතීති අධිප්පායෙන පුච්ඡති <b>“කථං පච්චුප්පන්නං ආරම්මණං හොතී”</b>ති। ඉතරො යත්ථ සම්භවති, තංදස්සනත්ථං පච්චුප්පන්නං තාව විභජිත්වා දස්සෙන්තො <b>“පච්චුප්පන්නං නාම තිවිධ”</b>න්තිආදිමාහ। තත්ථ <b>උප්පාදට්ඨිතිභඞ්ගප්පත්ත</b>න්ති උප්පාදං, ඨිතිං, භඞ්ගඤ්ච පත්තං, ඛණත්තයපරියාපන්නන්ති අත්ථො। <b>එත්ථන්තරෙ එකද්වෙසන්තතිවාරා වෙදිතබ්බා</b>ති එත්ථන්තරෙ පවත්තා රූපසන්තතිවාරා එකද්වෙසන්තතිවාරා නාමාති වෙදිතබ්බාති අත්ථො। ආලොකට්ඨානතො ඔවරකං පවිට්ඨස්ස පගෙව තත්ථ නිසින්නස්ස විය යාව රූපගතං පාකටං හොති। තත්ථ උපඩ්ඪවෙලා අවිභූතවාරා, උපඩ්ඪවෙලා විභූතවාරා, තදුභයං ගහෙත්වා <b>“ද්වෙ සන්තතිවාරා”</b>ති වුත්තං। තයිදං න සබ්බසාධාරණං, එකච්චස්ස සීඝම්පි පාකටං හොතීති “එකද්වෙසන්තතිවාරා”ති එකග්ගහණම්පි කතං, අතිපරිත්තසභාවඋතුආදිසමුට්ඨානා වා එකද්වෙසන්තතිවාරා වෙදිතබ්බා।
bod:<b>තීරෙ අක්කන්තඋදකලෙඛා</b> නාම කාලුස්සියං ගතා තීරසමීපෙ උදකරාජි। <b>යාව න විප්පසීදතී</b>ති <pb V=2.62/> කාලුස්සියවිගමෙන යාව විප්පසන්නා න හොති। කෙචි පන “අතින්තෙ තීරෙ අල්ලපාදෙන අක්කන්තෙ යාව පාදෙ උදකලෙඛා න විප්පසීදති, න සංසීදති, න වූපසම්මතී”ති එවමෙත්ථ අත්ථං වදන්ති। තෙ පනෙතෙ කිරියාභෙදෙන වුත්තා කාලවිසෙසා, න අඤ්ඤමඤ්ඤං සමසමා, ඌනාධිකභාගවන්තොව දට්ඨබ්බා। <b>ද්වෙ තයො ජවනවාරා</b> කාමාවචරජවනවසෙන වෙදිතබ්බා, න ඉතරජවනවසෙන। න හි තෙ පරිමිතකාලා, අනන්තරා පවත්තභවඞ්ගාදයොපි තදන්තොගධාව දට්ඨබ්බා। <b>තදුභය</b>න්ති රූපාරූපසන්තතිද්වයං।
bod:<b>එකභවපරිච්ඡින්න</b>න්ති පටිසන්ධිචුතිපරිච්ඡින්නං। එකභවපරියාපන්නං ධම්මජාතං එතරහීති වත්තබ්බං <b>අද්ධාපච්චුප්පන්නං නාම। මනො</b>ති සසම්පයුත්තං විඤ්ඤාණමාහ। <b>ධම්මා</b>ති ආරම්මණධම්මා। <b>මනො</b>ති වා මනායතනං। <b>ධම්මා</b>ති වෙදනාදයො <pb M=2.66/> අරූපක්ඛන්ධා। <b>උභයමෙතං පච්චුප්පන්න</b>න්ති අද්ධාපච්චුප්පන්නං හොන්තං එතං උභයං හොතීති අත්ථො। <b>විඤ්ඤාණ</b>න්ති නිකන්තිවිඤ්ඤාණං। තඤ්හි තස්මිං පච්චුප්පන්නෙ ඡන්දරාගවසෙන පටිබද්ධං හොති। <b>අභිනන්දතී</b>ති තණ්හාදිට්ඨාභිනන්දනාහි අභිනන්දති। තථාභූතො ච වත්ථුපරිඤ්ඤාය අභාවතො තෙසු පච්චුප්පන්නෙසු ධම්මෙසු <b>සංහීරති</b> තණ්හාදිට්ඨීහි ආකඩ්ඪීයති। එත්ථ ච ද්වාදසායතනානං “එතං පච්චුප්පන්න”න්ති (ම॰ නි॰ 3.284) ආගතත්තා තත්ථ පවත්තො ඡන්දරාගො අද්ධාපච්චුප්පන්නාරම්මණො, න ඛණපච්චුප්පන්නාරම්මණොති විඤ්ඤායතීති දස්සෙන්තො <b>“යං සන්ධාය භද්දෙකරත්තසුත්තෙ…පෙ॰… සංහීරතීති වුත්ත”</b>න්ති ආහ। “පච්චුප්පන්නඤ්ච යො ධම්මං, තත්ථ තත්ථ විපස්සතී”ති (ම॰ නි॰ 3.272, 285) එත්ථාපි විපස්සනාචිත්තං ඛණපච්චුප්පන්නං, විපස්සිතබ්බධම්මා අද්ධාපච්චුප්පන්නාති ගහෙතබ්බං। අඤ්ඤථා විපස්සනාව න සම්භවෙය්ය। “ඛණපච්චුප්පන්නං පාළියං ආගත”න්ති න වුත්තං තස්ස වසෙන ආරම්මණකරණස්ස අට්ඨකථායං අනාගතත්තා।
bod:<b>කෙචී</b>ති අභයගිරිවාසිනො। <b>එකක්ඛණෙ චිත්තං උප්පජ්ජතී</b>ති ඉද්ධිචිත්තස්ස උප්පත්තිසමකාලමෙව පරචිත්තස්සපි උප්පත්තිසම්භවතොති යුත්තිදස්සනං। <b>යථා ආකාසෙ</b>තිආදි සදිසූදාහරණං। <b>තං පන තෙසං වචනං අයුත්තං</b>। කස්මා? මග්ගඵලවීථිතො අඤ්ඤත්ථ අනිට්ඨෙ ඨානෙ ආවජ්ජනජවනානං නානාරම්මණභාවප්පත්තිදොසතොති යුත්තිවචනං।
bod:යදි එවං කථං චෙතොපරියඤාණං පච්චුප්පන්නාරම්මණං හොතීති ආහ <b>“සන්තතිපච්චුප්පන්නං පනා”</b>තිආදි <pb V=2.63/>। <b>අද්ධාපච්චුප්පන්නං පන ජවනවාරෙන දීපෙතබ්බං,</b> න සකලෙන පච්චුප්පන්නද්ධුනාති අධිප්පායො।
bod:<b>තත්රායං දීපනා</b>තිආදි ජවනවාරස්ස අද්ධාපච්චුප්පන්නභාවදීපනමුඛෙන ඉද්ධිචිත්තස්ස පවත්තිආකාරදීපනං। <b>ඉතරානී</b>ති ආවජ්ජනපරිකම්මචිත්තානි। එත්ථ ච “කෙචී”ති යදිපි අභයගිරිවාසිනො අධිප්පෙතා, තෙ පන චිත්තස්ස ඨිතික්ඛණං න ඉච්ඡන්තීති “ඨිතික්ඛණෙ වා පටිවිජ්ඣතී”ති න වත්තබ්බං සියා। තථා යෙ “ඉද්ධිමස්ස ච පරස්ස ච එකක්ඛණෙ චිත්තං උප්පජ්ජතී”ති වදන්ති, තෙසං “ඨිතික්ඛණෙ වා භඞ්ගක්ඛණෙ වා පටිවිජ්ඣතී”ති වචනං න සමෙති। න හි තස්මිං ඛණද්වයෙ උප්පජ්ජමානං පරචිත්තෙන සහ එකක්ඛණෙ උප්පජ්ජති නාමාති। ඨිතිභඞ්ගක්ඛණෙසු ච උප්පජ්ජමානං එකදෙසං පච්චුප්පන්නාරම්මණං, එකදෙසං අතීතාරම්මණං ආපජ්ජති। යඤ්ච වුත්තං “පරස්ස චිත්තං ජානිස්සාමීති රාසිවසෙන මහාජනස්ස <pb M=2.67/> චිත්තෙ ආවජ්ජිතෙ”ති, එත්ථ ච මහාජනො අත්ථතො පරෙ අනෙකපුග්ගලාති “පරෙසං චිත්තං ජානිස්සාමී”ති ආවජ්ජනප්පවත්ති වත්තබ්බා සියා। අථාපි පරස්සාති මහාජනස්සාති අත්ථො සම්භවෙය්ය, තථාපි තස්ස එකපුග්ගලස්සෙව වා චිත්තරාසිං ආවජ්ජිත්වා එකස්ස පටිවිජ්ඣනං අයුත්තං। න හි රාසිආවජ්ජනං එකදෙසාවජ්ජනං හොතීති, තස්මා තෙහි “මහාජනස්ස චිත්තෙ ආවජ්ජිතෙ”තිආදි න වත්තබ්බං।
bod:යං පන තෙ වදන්ති “යස්මා ඉද්ධිමස්ස ච පරස්ස ච එකක්ඛණෙ චිත්තං උප්පජ්ජතී”ති। තත්ථායං අධිප්පායො යුත්තො සියා, චෙතොපරියඤාණලාභී පරස්ස චිත්තං ඤාතුකාමො පාදකජ්ඣානං සමාපජ්ජිත්වා වුට්ඨාය අතීතාදිවිභාගං අකත්වා චිත්තසාමඤ්ඤෙන “ඉමස්ස චිත්තං ජානාමි, ඉමස්ස චිත්තං ජානාමී”ති පරිකම්මං කත්වා පුන පාදකජ්ඣානං සමාපජ්ජිත්වා වුට්ඨාය සාමඤ්ඤෙනෙව චිත්තං ආවජ්ජිත්වා තිණ්ණං, චතුන්නං වා පරිකම්මානං අනන්තරා චෙතොපරියඤාණෙන පරචිත්තං පටිවිජ්ඣති විභාවෙති රූපං විය දිබ්බචක්ඛුනා। තතො පරං පන කාමාවචරචිත්තෙහි සරාගාදිවවත්ථානං හොති නීලාදිවවත්ථානං විය। තත්ථ දිබ්බචක්ඛුනා දිට්ඨහදයවත්ථුරූපස්ස සත්තස්ස අභිමුඛීභූතස්ස චිත්තසාමඤ්ඤෙන චිත්තං ආවජ්ජයමානං ආවජ්ජනං අභිමුඛීභූතං විජ්ජමානං චිත්තං ආරම්මණං කත්වා චිත්තං ආවජ්ජෙති। පරිකම්මානි ච තං තං විජ්ජමානං චිත්තං චිත්තසාමඤ්ඤෙනෙව ආරම්මණං කත්වා චිත්තජානනපරිකම්මානි <pb V=2.64/> හුත්වා පවත්තන්ති। චෙතොපරියඤාණං පන විජ්ජමානං චිත්තං පටිවිජ්ඣන්තං විභාවෙන්තං තෙන සහ එකක්ඛණෙ එව උප්පජ්ජති।
bod:තත්ථ යස්මා සන්තානස්ස සන්තානග්ගහණතො එකත්තවසෙන ආවජ්ජනාදීනි “චිත්ත”න්ත්වෙව පවත්තානි। තඤ්ච චිත්තමෙව, යං චෙතොපරියඤාණෙන විභාවිතං। තස්මා සමානාකාරප්පවත්තිතො න අනිට්ඨෙ මග්ගඵලවීථිතො අඤ්ඤස්මිං ඨානෙ නානාරම්මණතා ආවජ්ජනජවනානං හොති। පච්චුප්පන්නාරම්මණඤ්ච පරිකම්මං පච්චුප්පන්නාරම්මණස්ස චෙතොපරියඤාණස්ස ආසෙවනපච්චයෙන පච්චයොති සිද්ධං හොති। අතීතත්තිකො ච එවං උපපන්නො හොති। අඤ්ඤථා සන්තතිපච්චුප්පන්නෙ, අද්ධාපච්චුප්පන්නෙ ච “පච්චුප්පන්න”න්ති ඉධ වුච්චමානෙ අතීතානාගතානඤ්ච පච්චුප්පන්නතා ආපජ්ජෙය්ය। තථා ච සති “පච්චුප්පන්නො ධම්මො පච්චුප්පන්නස්ස ධම්මස්ස අනන්තරපච්චයෙන පච්චයො”ති වත්තබ්බං සියා, න ච තං වුත්තං। “අතීතො ධම්මො පච්චුප්පන්නස්ස ධම්මස්ස අනන්තරපච්චයෙන පච්චයො। පුරිමා පුරිමා අතීතා ඛන්ධා පච්ඡිමානං පච්ඡිමානං පච්චුප්පන්නානං ඛන්ධානං අනන්තර <pb M=2.68/> …පෙ॰… අනුලොමං ගොත්රභුස්සා”තිආදි වචනතො (පට්ඨා॰ 2.18.5) න අද්ධාසන්තතිපච්චුප්පන්නෙස්වෙව ච අනන්තරාතීතා චත්තාරො ඛන්ධා අතීතාති විඤ්ඤායන්ති। න ච <b>අභිධම්මමාතිකායං</b> (ධ॰ ස॰ තිකමාතිකා 18-19) ආගතස්ස පච්චුප්පන්නපදස්ස අද්ධාසන්තතිපච්චුප්පන්නපදත්ථතා කත්ථචි පාළියං වුත්තා। තස්මා තෙහි ඉද්ධිමස්ස ච පරස්ස ච එකක්ඛණෙ චිත්තුප්පත්තියා චෙතොපරියඤාණස්ස පච්චුප්පන්නාරම්මණතා වුත්තා। යදා පන “යං ඉමස්ස චිත්තං පවත්තං, තං ජානාමි। යං භවිස්සති, තං ජානාමී”ති වා ආභොගං කත්වා පාදකජ්ඣානසමාපජ්ජනාදීනි කරොති, තදා ආවජ්ජනපරිකම්මානි, චෙතොපරියඤාණඤ්ච අතීතානාගතාරම්මණානෙව හොන්ති ආවජ්ජනෙනෙව විභාගස්ස කතත්තා।
bod:යෙ පන “ඉද්ධිමා පරස්ස චිත්තං ජානිතුකාමො ආවජ්ජෙති, ආවජ්ජනං ඛණපච්චුප්පන්නං ආරම්මණං කත්වා තෙනෙව සහ නිරුජ්ඣති। තතො චත්තාරි, පඤ්ච වා ජවනානි, යෙසං පච්ඡිමං ඉද්ධිචිත්තං, සෙසානි කාමාවචරානි, තෙසං සබ්බෙසම්පි තදෙව නිරුද්ධං චිත්තං ආරම්මණං හොති, න ච තානි නානාරම්මණානි හොන්ති අද්ධානවසෙන පච්චුප්පන්නාරම්මණත්තා”ති ඉදං වචනං නිස්සාය “ආවජ්ජනජවනානං පච්චුප්පන්නාතීතාරම්මණභාවෙපි නානාරම්මණතාභාවො විය එකද්විතිචතුපඤ්චචිත්තක්ඛණානාගතෙසුපි චිත්තෙසු ආවජ්ජිතෙසු ආවජ්ජනජවනානං යථාසම්භවං අනාගතපච්චුප්පන්නාතීතාරම්මණභාවෙපි නානාරම්මණතා න සියා। තෙන චතුපඤ්චචිත්තක්ඛණානාගතෙ ආවජ්ජිතෙ <pb V=2.65/> අනාගතාරම්මණපරිකම්මානන්තරං ඛණපච්චුප්පන්නාරම්මණං චෙතොපරියඤාණං සිද්ධ”න්ති වදන්ති। තෙසං වාදො “අනාගතාරම්මණො ධම්මො පච්චුප්පන්නාරම්මණස්ස ධම්මස්ස ආසෙවනපච්චයෙන පච්චයො, පච්චුප්පන්නාරම්මණො ධම්මො අතීතාරම්මණස්ස ධම්මස්ස ආසෙවනපච්චයෙන පච්චයො”ති ඉමෙසං පඤ්හානං අනුද්ධටත්තා, ගණනාය ච “ආසෙවනෙ තීණී”ති (පට්ඨා॰ 2.19.39) වුත්තත්තා න සිජ්ඣති। න හි කුසලකිරියාමහග්ගතං අනාසෙවනං අත්ථීති। එතස්ස ච වාදස්ස නිස්සයභාවො ආවජ්ජනජවනානං ඛණපච්චුප්පන්නනිරුද්ධාරම්මණතාවචනස්ස න සිජ්ඣති, “යං පවත්තං, පවත්තිස්සති චා”ති විසෙසං අකත්වා ගහණෙ ආවජ්ජනස්ස අනාගතග්ගහණාභාවං, තදභාවා ජවනානම්පි වත්තමානග්ගහණාභාවඤ්ච සන්ධායෙව තස්ස වුත්තත්තා। තදා හි භවඞ්ගචලනානන්තරං අභිමුඛීභූතමෙව චිත්තං ආරබ්භ ආවජ්ජනා පවත්තතීති ජානනචිත්තස්සපි වත්තමානාරම්මණභාවෙ ආවජ්ජනජානනචිත්තානං සහට්ඨානදොසාපත්තියා, රාසිඑකදෙසාවජ්ජනපටිවෙධෙ <pb M=2.69/> සම්පත්තසම්පත්තාවජ්ජනජානනෙ ච අනිට්ඨෙ ඨානෙ ආවජ්ජනජවනානං නානාරම්මණභාවදොසාපත්තියා ච යං වුත්තං “ඛණපච්චුප්පන්නං චිත්තං චෙතොපරියඤාණස්ස ආරම්මණං හොතී”ති, තං අයුත්තන්ති පටික්ඛිපිත්වා යථාවුත්තදොසාපත්තිං, කාලවසෙන ච අද්ධාසන්තතිපච්චුප්පන්නාරම්මණත්තා නානාරම්මණතාභාවං දිස්වා ආවජ්ජනජවනානං වත්තමානතං නිරුද්ධාරම්මණභාවො වුත්තොති। තම්පි වචනං පුරිමවාදිනො නානුජානෙය්යුං। තස්මිං හි සති “ආවජ්ජනා කුසලාන”න්තිආදීසු (පට්ඨා 1.1.417) විය අඤ්ඤපදසඞ්ගහිතස්ස අනන්තරපච්චයවිධානතො “පච්චුප්පන්නාරම්මණආවජ්ජනා අතීතාරම්මණානං ඛන්ධානං අනන්තරපච්චයෙන පච්චයො”ති ච වත්තබ්බං සියා, න ච වුත්තන්ති।
bod:කස්මා පනෙවං චෙතොපරියඤාණස්ස පච්චුප්පන්නාරම්මණතා විචාරිතා, නනු “අතීතො ධම්මො පච්චුප්පන්නස්ස ධම්මස්ස, අනාගතො ධම්මො පච්චුප්පන්නස්ස ධම්මස්ස ආරම්මණපච්චයෙන පච්චයො”ති (පට්ඨා॰ 2.18.2) එතෙසං විභඞ්ගෙසු “අතීතා ඛන්ධා ඉද්ධිවිධඤාණස්ස චෙතොපරියඤාණස්ස පුබ්බෙනිවාසානුස්සතිඤාණස්ස යථාකම්මූපගඤාණස්ස ආවජ්ජනාය ආරම්මණපච්චයෙන පච්චයො, අනාගතා ඛන්ධා ඉද්ධිවිධඤාණස්ස චෙතොපරියඤාණස්ස අනාගතංසඤාණස්ස ආවජ්ජනාය ආරම්මණපච්චයෙන පච්චයො”ති, උප්පන්නත්තිකෙ ච “අනුප්පන්නා ඛන්ධා උප්පාදිනො ඛන්ධා ඉද්ධිවිධඤාණස්ස චෙතොපරියඤාණස්ස අනාගතංසඤාණස්ස ආවජ්ජනාය ආරම්මණපච්චයෙන පච්චයො”ති (පට්ඨා॰ 2.17.3) චෙතොපරියඤාණග්ගහණං කත්වා “පච්චුප්පන්නො ධම්මො පච්චුප්පන්නස්ස ධම්මස්සා”ති (පට්ඨා॰ 2.18.3) එතස්ස විභඞ්ගෙ “පච්චුප්පන්නා ඛන්ධා ඉද්ධිවිධඤාණස්ස ආවජ්ජනාය ආරම්මණපච්චයෙන පච්චයො”ති (පට්ඨා॰ 2.18.3), උප්පන්නත්තිකෙ ච “උප්පන්නා ඛන්ධා <pb V=2.66/> ඉද්ධිවිධඤාණස්ස ආවජ්ජනාය ආරම්මණපච්චයෙන පච්චයො”ති (පට්ඨා॰ 2.17.2) එත්තකස්සෙව වුත්තත්තා පච්චුප්පන්නෙ චිත්තෙ චෙතොපරියඤාණං නප්පවත්තතීති විඤ්ඤායති। යදි හි පවත්තෙය්ය, පුරිමෙසු විය ඉතරෙසු ච චෙතොපරියඤාණග්ගහණං කත්තබ්බං සියාති? සච්චං කත්තබ්බං, නයදස්සනවසෙන පන තං සංඛිත්තන්ති අඤ්ඤාය පාළියා විඤ්ඤායති।
bod:“අතීතාරම්මණො ධම්මො පච්චුප්පන්නාරම්මණස්ස ධම්මස්ස ආරම්මණපච්චයෙන පච්චයො, අනාගතාරම්මණො ධම්මො පච්චුප්පන්නාරම්මණස්ස, පච්චුප්පන්නාරම්මණො <pb M=2.70/> ධම්මො පච්චුප්පන්නාරම්මණස්සා”ති (පට්ඨා॰ 2.19.20-22) එතෙසං හි විභඞ්ගෙසු “චෙතොපරියඤාණෙන අතීතාරම්මණපච්චුප්පන්නචිත්තසමඞ්ගිස්ස චිත්තං ජානාති, අතීතාරම්මණා පච්චුප්පන්නා ඛන්ධා චෙතොපරියඤාණස්ස ආවජ්ජනාය ආරම්මණපච්චයෙන පච්චයො, චෙතොපරියඤාණෙන අනාගතාරම්මණපච්චුප්පන්නචිත්තසමඞ්ගිස්ස චිත්තං ජානාති, අනාගතාරම්මණා පච්චුප්පන්නා ඛන්ධා චෙතොපරියඤාණස්ස ආවජ්ජනාය ආරම්මණපච්චයෙන පච්චයො, චෙතොපරියඤාණෙන පච්චුප්පන්නාරම්මණපච්චුප්පන්නචිත්තසමඞ්ගිස්ස චිත්තං ජානාති, පච්චුප්පන්නාරම්මණා පච්චුප්පන්නා ඛන්ධා චෙතොපරියඤාණස්ස ආවජ්ජනාය ආරම්මණපච්චයෙන පච්චයො”ති (පට්ඨා॰ 2.19.20-22) චෙතොපරියඤාණස්ස පච්චුප්පන්නාරම්මණෙ පවත්ති වුත්තාති। තෙනෙවායං විචාරණා කතාති වෙදිතබ්බා।
bod:417:<b>තෙස</b>න්ති තෙසු ද්වීසු ඤාණෙසූති නිද්ධාරණෙ සාමිවචනං। <b>චිත්තමෙව ආරම්මණං</b> චෙතොපරියඤාණත්තාති අධිප්පායො। තෙනාහ <b>“අඤ්ඤං ඛන්ධං වා ඛන්ධප්පටිබද්ධං වා න ජානාතී”</b>ති। තත්ථ <b>ඛන්ධප්පටිබද්ධං</b> නාමගොත්තාදි। යදි එවං කථං මග්ගාරම්මණන්ති ආහ <b>“මග්ගසම්පයුත්තචිත්තාරම්මණත්තා පන පරියායතො මග්ගාරම්මණන්ති වුත්ත”</b>න්ති। <b>චෙතනාමත්තමෙව ආරම්මණං,</b> තථා හි තං “යථාකම්මූපගඤාණ”න්ති වුච්චතීති අධිප්පායො। <b>ඛන්ධප්පටිබද්ධෙසූ</b>ති එත්ථ නිබ්බානම්පි ඛන්ධප්පටිබද්ධමෙව। ඛන්ධෙහි විසයීකතත්තාති වදන්ති। තථා හි වුත්තං <b>අට්ඨසාලිනියං</b> “අතීතෙ බුද්ධා මග්ගං භාවයිංසු, ඵලං සච්ඡාකංසු, අනුපාදිසෙසාය නිබ්බානධාතුයා පරිනිබ්බායිංසූති ඡින්නවටුමකානුස්සරණවසෙන මග්ගඵලනිබ්බානපච්චවෙක්ඛණතොපි අප්පමාණාරම්මණ”න්ති (ධ॰ ස॰ අට්ඨ॰ 1421)। තත්ථ මග්ගඵලපච්චවෙක්ඛණානි තාව පුබ්බෙනිවාසානුස්සතිඤාණෙන මග්ගඵලෙසු ඤාණෙසු පවත්තන්ති। නිබ්බානපච්චවෙක්ඛණඤ්ච නිබ්බානාරම්මණෙසු අප්පමාණධම්මෙසු ඤාණෙසූති මග්ගාදිපච්චවෙක්ඛණානි පුබ්බෙනිවාසානුස්සතිඤාණස්ස අප්පමාණාරම්මණතං සාධෙන්තීති වෙදිතබ්බානි। “අප්පමාණා ඛන්ධා පුබ්බෙනිවාසානුස්සතිඤාණස්ස <pb V=2.67/> ආරම්මණපච්චයෙන පච්චයො”ඉච්චෙව (පට්ඨා॰ 9.12.58) හි වුත්තං, න වුත්තං “නිබ්බාන”න්ති। තස්මා පුබ්බෙනිවාසඤාණෙන එව මග්ගඵලපච්චවෙක්ඛණකිච්චෙ වුච්චමානෙපි නිබ්බානපච්චවෙක්ඛණතා න සක්කා වත්තුං। අට්ඨකථායං පන නිබ්බානාරම්මණතා නිදස්සිතා।
bod:<b>කුසලා</b> <pb M=2.71/> <b>ඛන්ධා</b>ති ඉද්ධිවිධපුබ්බෙනිවාසානාගතංසඤාණාපෙක්ඛො බහුවචනනිද්දෙසො, න චෙතොපරියයථාකම්මූපගඤාණාපෙක්ඛාති තෙසං චතුක්ඛන්ධාරම්මණභාවස්ස අසාධකොති චෙ? න, අඤ්ඤත්ථ “අවිතක්කවිචාරමත්තා ඛන්ධා ච විචාරො ච චෙතොපරියඤාණස්ස පුබ්බෙනිවාසානුස්සතිඤාණස්ස අනාගතංසඤාණස්ස ආරම්මණපච්චයෙන පච්චයො”ති (පට්ඨා॰ 2.6.72), “සවිතක්කසවිචාරා ඛන්ධා ච විතක්කො ච චෙතොපරියඤාණස්ස පුබ්බෙනිවාසානුස්සතිඤාණස්ස අනාගතංසඤාණස්ස ආරම්මණපච්චයෙන පච්චයො”ති (පට්ඨා॰ 2.6.73) ච වුත්තත්තා චෙතොපරියඤාණාපෙක්ඛාපි බහුවචනනිද්දෙසොති ඉමස්ස අත්ථස්ස සිද්ධිතො। එවම්පි යථාකම්මූපගඤාණස්ස “අවිතක්කවිචාරමත්තා ඛන්ධා ච විචාරො චා”තිආදීසු අවුත්තත්තා චතුක්ඛන්ධාරම්මණතා න සිජ්ඣතීති? න, තත්ථ අවචනස්ස අඤ්ඤකාරණත්තා। යථාකම්මූපගඤාණෙන හි කම්මසංසට්ඨා චත්තාරො ඛන්ධා කම්මමුඛෙන ගය්හති। තඤ්හි යථා චෙතොපරියඤාණං පුරිමපරිකම්මවසෙන අවිතක්කාදිවිභාගං, සරාගාදිවිභාගඤ්ච චිත්තං විභාවෙති, න එවං විභාගං විභාවෙති। කම්මවසෙනෙව පන සමුදායං විභාවෙති, තස්මා “අවිතක්කවිචාරමත්තා ඛන්ධා ච විචාරො චා”තිආදිකෙ විභාගකරණෙ තං න වුත්තං, න චතුක්ඛන්ධානාරම්මණතොති। ඉදං පනස්ස අකාරණන්ති කෙචි। තත්ථාපි “පුබ්බෙනිවාසානුස්සතිඤාණස්ස යථාකම්මූපගඤාණස්ස අනාගතංසඤාණස්සා”ති පඨන්ති එව। න හි තං කුසලාකුසලවිභාගං විය සවිතක්කාදිවිභාගං කම්මං විභාවෙතුං අසමත්ථං। දුච්චරිතසුචරිතවිභාවනම්පි හි ලොභාදිඅලොභාදිසම්පයොගවිභාගවිසෙසවිභාවනං හොතීති।
bod:“පුබ්බෙනිවාසානුස්සතිඤාණං නාමගොත්තානුස්සරණකාලෙ න වත්තබ්බාරම්මණ”න්ති එත්තකමෙව අට්ඨකථායං වුත්තං। නාමගොත්තං පන ඛන්ධූපනිබන්ධො සම්මුතිසිද්ධො බ්යඤ්ජනත්ථො, න බ්යඤ්ජනන්ති। <b>අයමෙත්ථ අම්හාකං ඛන්තී</b>ති ආචරියස්සායං අත්තනො මති। යං පන වුත්තං “න බ්යඤ්ජන”න්ති, තස්ස සමත්ථනං <b>“බ්යඤ්ජනඤ්හී”</b>තිආදි।
bod:419:<b>කාමාවචරෙ</b> <pb V=2.68/> <b>නිබ්බත්තිස්සතී</b>ති නිබ්බත්තික්ඛන්ධජානනමාහ।
bod:420:<b>එත්ථා</b>ති එතස්මිං අජ්ඣත්තාරම්මණත්තිකවසෙන අභිඤ්ඤාඤාණානං, ආරම්මණවිචාරෙ। “අජ්ඣත්තාරම්මණඤ්චෙව බහිද්ධාරම්මණඤ්චා”ති එකජ්ඣං ගහෙත්වා <pb M=2.72/> යං වුත්තං පොරාණට්ඨකථායං, තං “කාලෙන…පෙ॰… හොතියෙවා”ති ඉමිනා අධිප්පායෙන වුත්තන්ති අත්ථො। න හි අජ්ඣත්තබහිද්ධා නාම විසුං එකං අත්ථි, නාපි තං එකජ්ඣං ආරම්මණං කරීයතීති। යදි එවං තිකො එව න පූරති පදද්වයාසඞ්ගහිතස්ස තතියස්ස අත්ථන්තරස්ස අභාවතො, න, පකාරභෙදවිසයත්තා තිකනිද්දෙසස්ස। තථා හි අට්ඨකථායං “තෙ එව තිප්පකාරෙපි ධම්මෙ”ති වුත්තං। තෙ එව අජ්ඣත්තාදිවසෙන තිවිධෙපි ධම්මෙති අත්ථො। එත්ථ හි “තෙ එව ධම්මෙ”ති අවත්වා “තිප්පකාරෙ”ති වචනං පකාරභෙදනිබන්ධනා අයං තිකදෙසනාති දස්සනත්ථං। යථා හි කුසලත්තිකාදීනං දෙසනා යථාරහං ධම්මානං ජාතිසම්පයොගප්පහානසික්ඛාභූමිආරම්මණප්පභෙදනියමකාලාදිභෙදනිබන්ධනා, න එවමයං ජාතිආදිභෙදනිබන්ධනා, නාපි සනිදස්සනත්තිකහෙතුදුකාදිදෙසනා විය සභාවාදිභෙදනිබන්ධනා, අථ ඛො පකාරභෙදනිබන්ධනා। පඤ්චෙව හි ඛන්ධා සසන්තතිපරියාපන්නතං උපාදාය “අජ්ඣත්තා”ති වුත්තා, පරසන්තතිපරියාපන්නතං උපාදාය “බහිද්ධා”ති, තදුභයං උපාදාය “අජ්ඣත්තබහිද්ධා”ති। තෙනාහ “අනින්ද්රියබද්ධරූපඤ්ච නිබ්බානඤ්ච ඨපෙත්වා සබ්බෙ ධම්මා සියා අජ්ඣත්තා, සියා බහිද්ධා, සියා අජ්ඣත්තබහිද්ධා”ති (ධ॰ ස॰ 1435)। නනු චෙත්ථ අත්ථන්තරාභාවතො, පකාරන්තරස්ස ච අනාමට්ඨත්තා තතියො රාසි නත්ථීති? නයිදමෙවං। යදිපි හි පඨමපදෙන අසඞ්ගහිතසඞ්ගණ්හනවසෙන දුතියපදස්ස පවත්තත්තා සබ්බෙපි සභාවධම්මා පදද්වයෙනෙව පරිග්ගහිතා, තෙහි පන විසුං විසුං ගහිතධම්මෙ එකජ්ඣං ගහණවසෙන තතියපදං වුත්තන්ති අත්ථෙව තතියො රාසි। න හි සමුදායො අවයවො හොති, භින්නවත්ථුකෙ පන ධම්මෙ අධිට්ඨානභෙදං අමුඤ්චිත්වා එකජ්ඣං ගහණං න සම්භවතීති කාලෙන අජ්ඣත්තං, කාලෙන බහිද්ධා ජානනකාලෙති වුත්තන්ති දට්ඨබ්බං।
cen:අභිඤ්ඤානිද්දෙසවණ්ණනා නිට්ඨිතා।
cen:ඉති තෙරසමපරිච්ඡෙදවණ්ණනා।
