cha:4:අග්ගඤ්ඤසුත්තවණ්ණනා
sub:වාසෙට්ඨභාරද්වාජවණ්ණනා
bod:111:<b>එවං</b> <pb P=3.859/> <pb V=3.39/> <pb M=3.43/> <b>මෙ සුත</b>න්ති අග්ගඤ්ඤසුත්තං। තත්රායමනුත්තානපදවණ්ණනා – <b>පුබ්බාරාමෙ මිගාරමාතුපාසාදෙ</b>ති එත්ථ අයං අනුපුබ්බිකථා। අතීතෙ සතසහස්සකප්පමත්ථකෙ එකා උපාසිකා පදුමුත්තරං භගවන්තං නිමන්තෙත්වා බුද්ධප්පමුඛස්ස භික්ඛුසතසහස්සස්ස දානං දත්වා භගවතො පාදමූලෙ නිපජ්ජිත්වා “අනාගතෙ තුම්හාදිසස්ස බුද්ධස්ස අග්ගුපට්ඨායිකා හොමී”ති පත්ථනං අකාසි। සා කප්පසතසහස්සං දෙවෙසු චෙව මනුස්සෙසු ච සංසරිත්වා අම්හාකං භගවතො කාලෙ භද්දියනගරෙ මෙණ්ඩකසෙට්ඨිපුත්තස්ස ධනඤ්චයසෙට්ඨිනො ගෙහෙ සුමනදෙවියා කුච්ඡිම්හි පටිසන්ධිං ගණ්හි। ජාතකාලෙ තස්සා විසාඛාති නාමං අකංසු। සා යදා භගවා භද්දියනගරං ආගමාසි, තදා පඤ්චදාසිසතෙහි සද්ධිං භගවතො පච්චුග්ගමනං කත්වා පඨමදස්සනම්හියෙව සොතාපන්නා අහොසි।
bod:අපරභාගෙ සාවත්ථියං මිගාරසෙට්ඨිපුත්තස්ස පුණ්ණවඩ්ඪනකුමාරස්ස ගෙහං ගතා। තත්ථ නං මිගාරසෙට්ඨි මාතුට්ඨානෙ ඨපෙසි। තස්මා මිගාරමාතාති වුච්චති। පතිකුලං ගච්ඡන්තියා චස්සා පිතා මහාලතාපිළන්ධනං නාම කාරාපෙසි। තස්මිං පිළන්ධනෙ චතස්සො වජිරනාළියො උපයොගං අගමංසු, මුත්තානං එකාදස නාළියො, පවාළස්ස ද්වාවීසති නාළියො, මණීනං තෙත්තිංස නාළියො। ඉති එතෙහි ච අඤ්ඤෙහි ච සත්තහි රතනෙහි නිට්ඨානං අගමාසි। තං සීසෙ පටිමුක්කං යාව පාදපිට්ඨියා භස්සති। පඤ්චන්නං හත්ථීනං බලං ධාරයමානාව නං ඉත්ථී ධාරෙතුං සක්කොති। සා අපරභාගෙ දසබලස්ස අග්ගුපට්ඨායිකා හුත්වා තං පසාධනං විස්සජ්ජෙත්වා නවහි කොටීහි භගවතො විහාරං කාරයමානා කරීසමත්තෙ භූමිභාගෙ පාසාදං කාරෙසි <pb P=3.860/>। තස්ස උපරිභූමියං පඤ්ච ගබ්භසතානි හොන්ති, හෙට්ඨිමභූමියං පඤ්චාති ගබ්භසහස්සප්පටිමණ්ඩිතො අහොසි। සා “සුද්ධපාසාදොව න සොභතී”ති තං පරිවාරෙත්වා පඤ්ච දුවඩ්ඪගෙහසතානි, පඤ්ච චූළපාසාදසතානි <pb V=3.40/>, පඤ්ච දීඝසාලසතානි ච කාරාපෙසි। විහාරමහො චතූහි මාසෙහි නිට්ඨානං අගමාසි।
bod:මාතුගාමත්තභාවෙ <pb M=3.44/> ඨිතාය විසාඛාය විය අඤ්ඤිස්සා බුද්ධසාසනෙ ධනපරිච්චාගො නාම නත්ථි, පුරිසත්තභාවෙ ඨිතස්ස අනාථපිණ්ඩිකස්ස විය අඤ්ඤස්සාති। සො හි චතුපණ්ණාසකොටියො විස්සජ්ජෙත්වා සාවත්ථියා දක්ඛිණභාගෙ අනුරාධපුරස්ස මහාවිහාරසදිසෙ ඨානෙ ජෙතවනමහාවිහාරං නාම කාරෙසි। විසාඛා සාවත්ථියා පාචීනභාගෙ උත්තරදෙවියා විහාරසදිසෙ ඨානෙ පුබ්බාරාමං නාම කාරෙසි। භගවා ඉමෙසං ද්වින්නං කුලානං අනුකම්පාය සාවත්ථිං නිස්සාය විහරන්තො ඉමෙසු ද්වීසු විහාරෙසු නිබද්ධවාසං වසි। එකං අන්තොවස්සං ජෙතවනෙ වසති, එකං පුබ්බාරාමෙ। තස්මිං සමයෙ පන භගවා පුබ්බාරාමෙ විහරති। තෙන වුත්තං “පුබ්බාරාමෙ මිගාරමාතුපාසාදෙ”ති।
bod:<b>වාසෙට්ඨභාරද්වාජා</b>ති වාසෙට්ඨො ච සාමණෙරො භාරද්වාජො ච। <b>භික්ඛූසු පරිවසන්තී</b>ති තෙ නෙව තිත්ථියපරිවාසං වසන්ති, න ආපත්තිපරිවාසං। අපරිපුණ්ණවස්සත්තා පන භික්ඛුභාවං පත්ථයමානා වසන්ති। තෙනෙවාහ “භික්ඛුභාවං ආකඞ්ඛමානා”ති। උභොපි හෙතෙ උදිච්චබ්රාහ්මණමහාසාලකුලෙ නිබ්බත්තා, චත්තාලීස චත්තාලීස කොටිවිභවා තිණ්ණං වෙදානං පාරගූ මජ්ඣිමනිකායෙ <b>වාසෙට්ඨසුත්තං</b> සුත්වා සරණං ගතා, <b>තෙවිජ්ජසුත්තං</b> සුත්වා පබ්බජිත්වා ඉමස්මිං කාලෙ භික්ඛුභාවං ආකඞ්ඛමානා පරිවසන්ති। <b>අබ්භොකාසෙ චඞ්කමතී</b>ති උත්තරදක්ඛිණෙන ආයතස්ස පාසාදස්ස පුරත්ථිමදිසාභාගෙ පාසාදච්ඡායායං යන්තරජ්ජූහි ආකඩ්ඪියමානං රතනසතුබ්බෙධං සුවණ්ණඅග්ඝිකං විය අනිලපථෙ විධාවන්තීහි ඡබ්බණ්ණාහි බුද්ධරස්මීහි සොභමානො අපරාපරං චඞ්කමති।
bod:113:<b>අනුචඞ්කමිංසූ</b>ති අඤ්ජලිං පග්ගය්හ ඔනතසරීරා හුත්වා අනුවත්තමානා චඞ්කමිංසු। <b>වාසෙට්ඨං ආමන්තෙසී</b>ති සො තෙසං පණ්ඩිතතරො ගහෙතබ්බං විස්සජ්ජෙතබ්බඤ්ච ජානාති, තස්මා තං ආමන්තෙසි। <b>තුම්හෙ ඛ්වත්ථා</b>ති තුම්හෙ ඛො අත්ථ। <b>බ්රාහ්මණජච්චා</b>ති, බ්රාහ්මණජාතිකා। <b>බ්රාහ්මණකුලීනා</b>ති බ්රාහ්මණෙසු කුලීනා කුලසම්පන්නා। <b>බ්රාහ්මණකුලා</b>ති <pb P=3.861/> බ්රාහ්මණකුලතො, භොගාදිසම්පන්නං බ්රාහ්මණකුලං පහායාති අත්ථො। <b>න අක්කොසන්තී</b>ති දසවිධෙන අක්කොසවත්ථුනා න අක්කොසන්ති। <b>න පරිභාසන්තී</b>ති නානාවිධාය පරිභවකථාය න පරිභාසන්තීති අත්ථො। ඉති <pb M=3.45/> භගවා “බ්රාහ්මණා ඉමෙ සාමණෙරෙ අක්කොසන්ති පරිභාසන්තී”ති ජානමානොව පුච්ඡති। කස්මා? ඉමෙ මයා අපුච්ඡිතා පඨමතරං න කථෙස්සන්ති, අකථිතෙ කථා න සමුට්ඨාතීති කථාසමුට්ඨාපනත්ථාය। <b>තග්ඝා</b>ති <pb V=3.41/> එකංසවචනෙ නිපාතො, එකංසෙනෙව නො, භන්තෙ, බ්රාහ්මණා අක්කොසන්ති පරිභාසන්තීති වුත්තං හොති। <b>අත්තරූපායා</b>ති අත්තනො අනුරූපාය। <b>පරිපුණ්ණායා</b>ති යථාරුචි පදබ්යඤ්ජනානි ආරොපෙත්වා ආරොපෙත්වා පරිපූරිතාය। <b>නො අපරිපුණ්ණායා</b>ති අන්තරා අට්ඨපිතාය නිරන්තරං පවත්තාය।
bod:කස්මා පන බ්රාහ්මණා ඉමෙ සාමණෙරෙ අක්කොසන්තීති? අප්පතිට්ඨතාය। ඉමෙ හි සාමණෙරා අග්ගබ්රාහ්මණානං පුත්තා තිණ්ණං වෙදානං පාරගූ ජම්බුදීපෙ බ්රාහ්මණානං අන්තරෙ පාකටා සම්භාවිතා තෙසං පබ්බජිතත්තා අඤ්ඤෙ බ්රාහ්මණපුත්තා පබ්බජිංසු। අථ ඛො බ්රාහ්මණා “අපතිට්ඨා මයං ජාතා”ති ඉමාය අප්පතිට්ඨතාය ගාමද්වාරෙපි අන්තොගාමෙපි තෙ දිස්වා “තුම්හෙහි බ්රාහ්මණසමයො භින්නො, මුණ්ඩසමණකස්ස පච්ඡතො පච්ඡතො රසගිද්ධා හුත්වා විචරථා”තිආදීනි චෙව පාළියං ආගතානි “බ්රාහ්මණොව සෙට්ඨො වණ්ණො”තිආදීනි ච වත්වා අක්කොසන්ති। සාමණෙරා තෙසු අක්කොසන්තෙසුපි කොපං වා ආඝාතං වා අකත්වා කෙවලං භගවතා පුට්ඨා “තග්ඝ නො, භන්තෙ, බ්රාහ්මණා අක්කොසන්ති පරිභාසන්තී”ති ආරොචෙසුං। අථ නෙ භගවා අක්කොසනාකාරං පුච්ඡන්තො <b>යථා කථං පන වො</b>ති පුච්ඡති। තෙ ආචික්ඛන්තා <b>බ්රාහ්මණා භන්තෙ</b>තිආදිමාහංසු।
bod:තත්ථ <b>සෙට්ඨො වණ්ණො</b>ති ජාතිගොත්තාදීනං පඤ්ඤාපනට්ඨානෙ බ්රාහ්මණොව සෙට්ඨොති දස්සෙන්ති। <b>හීනා අඤ්ඤෙ වණ්ණා</b>ති ඉතරෙ තයො වණ්ණා හීනා ලාමකාති වදන්ති। <b>සුක්කො</b>ති පණ්ඩරො। <b>කණ්හො</b>ති කාළකො। <b>සුජ්ඣන්තී</b>ති ජාතිගොත්තාදීනං පඤ්ඤාපනට්ඨානෙ සුජ්ඣන්ති। <b>බ්රහ්මුනො පුත්තා</b>ති මහාබ්රහ්මුනො පුත්තා। <b>ඔරසා මුඛතො ජාතා</b>ති උරෙ වසිත්වා මුඛතො නික්ඛන්තා, උරෙ කත්වා සංවඩ්ඪිතාති වා ඔරසා। <b>බ්රහ්මජා</b>ති <pb P=3.862/> බ්රහ්මතො නිබ්බත්තා। <b>බ්රහ්මනිම්මිතා</b>ති බ්රහ්මුනා නිම්මිතා। <b>බ්රහ්මදායාදා</b>ති බ්රහ්මුනො දායාදා। <b>හීනමත්ථ වණ්ණං අජ්ඣුපගතා</b>ති හීනං වණ්ණං අජ්ඣුපගතා අත්ථ। <b>මුණ්ඩකෙ</b> <pb M=3.46/> <b>සමණකෙ</b>ති නින්දන්තා ජිගුච්ඡන්තා වදන්ති, න මුණ්ඩකමත්තඤ්චෙව සමණමත්තඤ්ච සන්ධාය। <b>ඉබ්භෙ</b>ති ගහපතිකෙ। <b>කණ්හෙ</b>ති කාළකෙ। <b>බන්ධූ</b>ති මාරස්ස බන්ධුභූතෙ මාරපක්ඛිකෙ। <b>පාදාපච්චෙ</b>ති මහාබ්රහ්මුනො පාදානං අපච්චභූතෙ පාදතො ජාතෙති අධිප්පායො।
bod:114:“තග්ඝ වො, වාසෙට්ඨ, බ්රාහ්මණා පොරාණං අස්සරන්තා එවමාහංසූ”ති එත්ථ <b>වො</b>ති නිපාතමත්තං, සාමිවචනං වා, තුම්හාකං බ්රාහ්මණාති අත්ථො। <b>පොරාණ</b>න්ති පොරාණකං අග්ගඤ්ඤං ලොකුප්පත්තිචරියවංසං। <b>අස්සරන්තා</b>ති අස්සරමානා। ඉදං වුත්තං හොති, එකංසෙන වො, වාසෙට්ඨ, බ්රාහ්මණා පොරාණං ලොකුප්පත්තිං අනනුස්සරන්තා අජානන්තා එවං වදන්තීති। “දිස්සන්ති ඛො පනා”ති එවමාදි තෙසං ලද්ධිභින්දනත්ථාය වුත්තං। තත්ථ <b>බ්රාහ්මණියො</b>ති බ්රාහ්මණානං පුත්තප්පටිලාභත්ථාය <pb V=3.42/> ආවාහවිවාහවසෙන කුලං ආනීතා බ්රාහ්මණියො දිස්සන්ති। තා ඛො පනෙතා අපරෙන සමයෙන උතුනියොපි හොන්ති, සඤ්ජාතපුප්ඵාති අත්ථො। <b>ගබ්භිනියො</b>ති සඤ්ජාතගබ්භා। <b>විජායමානා</b>ති පුත්තධීතරො ජනයමානා। <b>පායමානා</b>ති දාරකෙ ථඤ්ඤං පායන්තියො। <b>යොනිජාව සමානා</b>ති බ්රාහ්මණීනං පස්සාවමග්ගෙන ජාතා සමානා। <b>එවමාහංසූ</b>ති එවං වදන්ති। කථං? “බ්රාහ්මණොව සෙට්ඨො වණ්ණො…පෙ॰… බ්රහ්මදායාදා”ති। යදි පන නෙසං තං සච්චවචනං සියා, බ්රාහ්මණීනං කුච්ඡි මහාබ්රහ්මස්ස උරො භවෙය්ය, බ්රාහ්මණීනං පස්සාවමග්ගො මහාබ්රහ්මුනො මුඛං භවෙය්ය, න ඛො පනෙතං එවං දට්ඨබ්බං। තෙනාහ “තෙ ච බ්රහ්මූනඤ්චෙව අබ්භාචික්ඛන්තී”තිආදි।
sub:චතුවණ්ණසුද්ධිවණ්ණනා
bod:එත්තාවතා “මයං මහාබ්රහ්මුනො උරෙ වසිත්වා මුඛතො නික්ඛන්තාති වත්තුං මා ලභන්තූ”ති ඉමං මුඛච්ඡෙදකවාදං වත්වා පුන චත්තාරොපි වණ්ණා කුසලෙ ධම්මෙ සමාදාය වත්තන්තාව <pb P=3.863/> සුජ්ඣන්තීති දස්සනත්ථං <b>චත්තාරොමෙ, වාසෙට්ඨ, වණ්ණා</b>තිආදිමාහ। <b>අකුසලසඞ්ඛාතා</b>ති අකුසලාති සඞ්ඛාතා අකුසලකොට්ඨාසභූතා වා। එස නයො සබ්බත්ථ। <b>න අලමරියා</b>ති අරියභාවෙ අසමත්ථා। <b>කණ්හා</b>ති පකතිකාළකා। <b>කණ්හවිපාකා</b>ති විපාකොපි <pb M=3.47/> නෙසං කණ්හො දුක්ඛොති අත්ථො। <b>ඛත්තියෙපි තෙ</b>ති ඛත්තියම්හිපි තෙ। <b>එකච්චෙ</b>ති එකස්මිං। එස නයො සබ්බත්ථ।
bod:<b>සුක්කා</b>ති නික්කිලෙසභාවෙන පණ්ඩරා। <b>සුක්කවිපාකා</b>ති විපාකොපි නෙසං සුක්කො සුඛොති අත්ථො।
bod:116:<b>උභයවොකිණ්ණෙසු වත්තමානෙසූ</b>ති උභයෙසු වොකිණ්ණෙසු මිස්සීභූතෙසු හුත්වා වත්තමානෙසු। කතමෙසු උභයෙසූති? කණ්හසුක්කෙසු ධම්මෙසු විඤ්ඤුගරහිතෙසු චෙව විඤ්ඤුප්පසත්ථෙසු ච। <b>යදෙත්ථ බ්රාහ්මණා එවමාහංසූ</b>ති එත්ථ එතෙසු කණ්හසුක්කධම්මෙසු වත්තමානාපි බ්රාහ්මණා යදෙතං එවං වදන්ති “බ්රාහ්මණොව සෙට්ඨො වණ්ණො”තිආදි। <b>තං නෙසං විඤ්ඤූ නානුජානන්තී</b>ති යෙ ලොකෙ පණ්ඩිතා, තෙ නානුමොදන්ති, න පසංසන්තීති අත්ථො। <b>තං කිස්ස හෙතු? ඉමෙසඤ්හි වාසෙට්ඨා</b>තිආදිම්හි අයං සඞ්ඛෙපත්ථො। යං වුත්තං නානුජානන්තීති, තං කස්මාති චෙ? යස්මා ඉමෙසං චතුන්නං වණ්ණානං යො භික්ඛු අරහං…පෙ॰… සම්මදඤ්ඤා විමුත්තො, සො තෙසං අග්ගමක්ඛායති, තෙ ච න එවරූපා। තස්මා නෙසං විඤ්ඤූ නානුජානන්ති।
bod:<b>අරහ</b>න්තිආදිපදෙසු චෙත්ථ කිලෙසානං ආරකත්තාදීහි කාරණෙහි <b>අරහං।</b> ආසවානං ඛීණත්තා <b>ඛීණාසවො</b> <pb V=3.43/>। සත්ත සෙක්ඛා පුථුජ්ජනකල්යාණකා ච බ්රහ්මචරියවාසං වසන්ති නාම। අයං පන වුත්ථවාසොති <b>වුසිතවා।</b> චතූහි මග්ගෙහි චතූසු සච්චෙසු පරිජානනාදිකරණීයං කතං අස්සාති <b>කතකරණීයො।</b> කිලෙසභාරො ච ඛන්ධභාරො ච ඔහිතො අස්සාති <b>ඔහිතභාරො।</b> ඔහිතොති ඔහාරිතො। සුන්දරො අත්ථො, සකො වා අත්ථො සදත්ථො, අනුප්පත්තො සදත්ථො එතෙනාති <b>අනුප්පත්තසදත්ථො।</b> භවසංයොජනං වුච්චති තණ්හා, සා පරික්ඛීණා අස්සාති <b>පරික්ඛීණභවසංයොජනො। සම්මදඤ්ඤා විමුත්තො</b>ති සම්මා හෙතුනා කාරණෙන ජානිත්වා විමුත්තො। <b>ජනෙතස්මි</b>න්ති <pb P=3.864/> ජනෙ එතස්මිං, ඉමස්මිං ලොකෙති අත්ථො। <b>දිට්ඨෙ චෙව ධම්මෙ අභිසම්පරායඤ්චා</b>ති ඉධත්තභාවෙ ච පරත්තභාවෙ।
bod:117:<b>අනන්තරා</b>ති <pb M=3.48/> අන්තරවිරහිතා, අත්තනො කුලෙන සදිසාති අත්ථො। <b>අනුයුත්තා</b>ති වසවත්තිනො। <b>නිපච්චකාර</b>න්ති මහල්ලකතරා නිපච්චකාරං දස්සෙන්ති। දහරතරා අභිවාදනාදීනි කරොන්ති। තත්ථ <b>සාමීචිකම්ම</b>න්ති තංතංවත්තකරණාදි අනුච්ඡවිකකම්මං।
bod:118:<b>නිවිට්ඨා</b>ති අභිනිවිට්ඨා අචලට්ඨිතා। කස්ස පන එවරූපා සද්ධා හොතීති? සොතාපන්නස්ස। සො හි නිවිට්ඨසද්ධො අසිනා සීසෙ ඡෙජ්ජමානෙපි බුද්ධො අබුද්ධොති වා, ධම්මො අධම්මොති වා, සඞ්ඝො අසඞ්ඝොති වා න වදති। පතිට්ඨිතසද්ධො හොති සූරම්බට්ඨො විය।
bod:සො කිර සත්ථු ධම්මදෙසනං සුත්වා සොතාපන්නො හුත්වා ගෙහං අගමාසි। අථ මාරො ද්වත්තිංසවරලක්ඛණප්පටිමණ්ඩිතං බුද්ධරූපං මාපෙත්වා තස්ස ඝරද්වාරෙ ඨත්වා “සත්ථා ආගතො”ති සාසනං පහිණි। සූරම්බට්ඨො චින්තෙසි “අහං ඉදානෙව සත්ථු සන්තිකෙ ධම්මං සුත්වා ආගතො, කිං නු ඛො භවිස්සතී”ති උපසඞ්කමිත්වා සත්ථුසඤ්ඤාය වන්දිත්වා අට්ඨාසි। මාරො ආහ – “අම්බට්ඨ, යං තෙ මයා ‘රූපං අනිච්චං…පෙ॰… විඤ්ඤාණං අනිච්චන්ති කථිතං, තං දුක්කථිතං। අනුපධාරෙත්වාව හි මයා එවං වුත්තං। තස්මා ත්වං ‘රූපං නිච්චං…පෙ॰… විඤ්ඤාණං නිච්ච’න්ති ගණ්හාහී”ති। සො චින්තෙසි – “අට්ඨානමෙතං යං බුද්ධා අනුපධාරෙත්වා අපච්චක්ඛං කත්වා කිඤ්චි කථෙය්යුං, අද්ධා අයං මය්හං විච්ඡින්දජනනත්ථං මාරො ආගතො”ති। තතො නං “ත්වං මාරොසී”ති ආහ। සො මුසාවාදං කාතුං නාසක්ඛි। “ආම මාරොස්මී”ති පටිජානාති। “කස්මා ආගතොසී”ති? තව සද්ධාචාලනත්ථන්ති ආහ। “කණ්හ පාපිම, ත්වං තාව එකො තිට්ඨ, තාදිසානං මාරානං සතම්පි සහස්සම්පි සතසහස්සම්පි මම සද්ධං චාලෙතුං අසමත්ථං, මග්ගෙන ආගතසද්ධා නාම ථිරා සිලාපථවියං පතිට්ඨිතසිනෙරු විය අචලා හොති, කිං ත්වං එත්ථා”ති අච්ඡරං පහරි। සො ඨාතුං අසක්කොන්තො තත්ථෙව අන්තරධායි। එවරූපං සද්ධං සන්ධායෙතං වුත්තං “නිවිට්ඨා”ති।
bod:<b>මූලජාතා</b> <pb V=3.44/> <b>පතිට්ඨිතා</b>ති මග්ගමූලස්ස සඤ්ජාතත්තා තෙන මග්ගමූලෙන පතිට්ඨිතා। <b>දළ්හා</b>ති ථිරා। <b>අසංහාරියා</b>ති <pb P=3.865/> සුනිඛාතඉන්දඛීලො විය කෙනචි චාලෙතුං අසක්කුණෙය්යා। <b>තස්සෙතං කල්ලං වචනායා</b>ති තස්ස අරියසාවකස්ස යුත්තමෙතං වත්තුං। කින්ති? “භගවතොම්හි පුත්තො ඔරසො”ති <pb M=3.49/> එවමාදි। සො හි භගවන්තං නිස්සාය අරියභූමියං ජාතොති <b>භගවතො පුත්තො।</b> උරෙ වසිත්වා මුඛතො නික්ඛන්තධම්මඝොසවසෙන මග්ගඵලෙසු පතිට්ඨිතත්තා <b>ඔරසො මුඛතො ජාතො।</b> අරියධම්මතො ජාතත්තා අරියධම්මෙන ච නිම්මිතත්තා <b>ධම්මජො ධම්මනිම්මිතො।</b> නවලොකුත්තරධම්මදායජ්ජං අරහතීති <b>ධම්මදායාදො। තං කිස්ස හෙතූ</b>ති යදෙතං “භගවතොම්හි පුත්තො”ති වත්වා “ධම්මජො ධම්මනිම්මිතො”ති වුත්තං, තං කස්මාති චෙ? ඉදානිස්ස අත්ථං දස්සෙන්තො <b>තථාගතස්ස හෙත</b>න්තිආදිමාහ। තත්ථ “ධම්මකායො ඉතිපී”ති කස්මා තථාගතො “ධම්මකායො”ති වුත්තො? තථාගතො හි තෙපිටකං බුද්ධවචනං හදයෙන චින්තෙත්වා වාචාය අභිනීහරි। තෙනස්ස කායො ධම්මමයත්තා ධම්මොව। ඉති ධම්මො කායො අස්සාති <b>ධම්මකායො।</b> ධම්මකායත්තා එව <b>බ්රහ්මකායො। </b> ධම්මො හි සෙට්ඨත්ථෙන බ්රහ්මාති වුච්චති। <b>ධම්මභූතො</b>ති ධම්මසභාවො। ධම්මභූතත්තා එව <b>බ්රහ්මභූතො।</b>
bod:119:එත්තාවතා භගවා සෙට්ඨච්ඡෙදකවාදං දස්සෙත්වා ඉදානි අපරෙනපි නයෙන සෙට්ඨච්ඡෙදකවාදමෙව දස්සෙතුං <b>හොති ඛො සො, වාසෙට්ඨ, සමයො</b>තිආදිමාහ। තත්ථ සංවට්ටවිවට්ටකථා <b>බ්රහ්මජාලෙ</b> විත්ථාරිතාව। <b>ඉත්ථත්තං ආගච්ඡන්තී</b>ති ඉත්ථභාවං මනුස්සත්තං ආගච්ඡන්ති। <b>තෙධ හොන්ති මනොමයා</b>ති තෙ ඉධ මනුස්සලොකෙ නිබ්බත්තමානාපි ඔපපාතිකා හුත්වා මනෙනෙව නිබ්බත්තාති මනොමයා। බ්රහ්මලොකෙ විය ඉධාපි නෙසං පීතියෙව ආහාරකිච්චං සාධෙතීති <b>පීතිභක්ඛා।</b> එතෙනෙව නයෙන <b>සයංපභා</b>දීනිපි වෙදිතබ්බානීති।
sub:රසපථවිපාතුභාවවණ්ණනා
bod:120:<b>එකොදකීභූත</b>න්ති සබ්බං චක්කවාළං එකොදකමෙව භූතං। <b>අන්ධකාරො</b>ති තමො। <b>අන්ධකාරතිමිසා</b>ති චක්ඛුවිඤ්ඤාණුප්පත්තිනිවාරණෙන අන්ධභාවකරණං බහලතමං। <b>සමතනී</b>ති පතිට්ඨහි සමන්තතො පත්ථරි। <b>පයසො</b> <pb P=3.866/> <b>තත්තස්සා</b>ති තත්තස්ස ඛීරස්ස। <b>වණ්ණසම්පන්නා</b>ති වණ්ණෙන සම්පන්නා। කණිකාරපුප්ඵසදිසො හිස්සා වණ්ණො අහොසි। <b>ගන්ධසම්පන්නා</b>ති ගන්ධෙන සම්පන්නා <pb M=3.50/> දිබ්බගන්ධං වායති। <b>රසසම්පන්නා</b>ති රසෙන සම්පන්නා පක්ඛිත්තදිබ්බොජා විය හොති। <b>ඛුද්දමධු</b>න්ති ඛුද්දකමක්ඛිකාහි කතමධුං। <b>අනෙළක</b>න්ති නිද්දොසං මක්ඛිකණ්ඩකවිරහිතං। <b>ලොලජාතිකො</b>ති ලොලසභාවො। අතීතානන්තරෙපි කප්පෙ ලොලොයෙව। <b>අම්භො</b>ති අච්ඡරියජාතො ආහ। <b>කිමෙවිදං භවිස්සතී</b>ති <pb V=3.45/> වණ්ණොපිස්සා මනාපො ගන්ධොපි, රසො පනස්සා කීදිසො භවිස්සතීති අත්ථො। යො තත්ථ උප්පන්නලොභො, සො රසපථවිං අඞ්ගුලියා සායි, අඞ්ගුලියා ගහෙත්වා ජිව්හග්ගෙ ඨපෙසි।
bod:<b>අච්ඡාදෙසී</b>ති ජිව්හග්ගෙ ඨපිතමත්තා සත්ත රසහරණීසහස්සානි ඵරිත්වා මනාපා හුත්වා තිට්ඨති। <b>තණ්හා චස්ස ඔක්කමී</b>ති තත්ථ චස්ස තණ්හා උප්පජ්ජි।
sub:චන්දිමසූරියාදිපාතුභාවවණ්ණනා
bod:121:<b>ආලුප්පකාරකං උපක්කමිංසු පරිභුඤ්ජිතු</b>න්ති ආලොපං කත්වා පිණ්ඩෙ පිණ්ඩෙ ඡින්දිත්වා පරිභුඤ්ජිතුං ආරභිංසු। <b>චන්දිමසූරියා</b>ති චන්දිමා ච සූරියො ච। <b>පාතුරහෙසු</b>න්ති පාතුභවිංසු।
bod:කො පන තෙසං පඨමං පාතුභවි, කො කස්මිං වසති, කස්ස කිං පමාණං, කො උපරි, කො සීඝං ගච්ඡති, කති නෙසං වීථියො, කථං චරන්ති, කිත්තකෙ ඨානෙ ආලොකං කරොන්තීති? උභො එකතො පාතුභවන්ති। සූරියො පඨමතරං පඤ්ඤායති। තෙසඤ්හි සත්තානං සයංපභාය අන්තරහිතාය අන්ධකාරො අහොසි। තෙ භීතතසිතා “භද්දකං වතස්ස සචෙ ආලොකො පාතුභවෙය්යා”ති චින්තයිංසු। තතො මහාජනස්ස සූරභාවං ජනයමානං සූරියමණ්ඩලං උට්ඨහි। තෙනෙවස්ස සූරියොති නාමං අහොසි। තස්මිං දිවසං ආලොකං කත්වා අත්ථඞ්ගතෙ පුන අන්ධකාරො අහොසි। තෙ “භද්දකං වතස්ස සචෙ අඤ්ඤො ආලොකො උප්පජ්ජෙය්යා”ති චින්තයිංසු। අථ නෙසං ඡන්දං ඤත්වාව චන්දමණ්ඩලං උට්ඨහි। තෙනෙවස්ස චන්දොති නාමං අහොසි।
bod:තෙසු චන්දො අන්තොමණිවිමානෙ වසති। තං බහි රජතෙන පරික්ඛිත්තං <pb P=3.867/>। උභයම්පි සීතලමෙව අහොසි। සූරියො අන්තොකනකවිමානෙ වසති। තං බාහිරං ඵලිකපරික්ඛිත්තං හොති। උභයම්පි උණ්හමෙව।
bod:පමාණතො <pb M=3.51/> චන්දො උජුකං එකූනපඤ්ඤාසයොජනො। පරිමණ්ඩලතො තීහි යොජනෙහි ඌනදියඩ්ඪසතයොජනො। සූරියො උජුකං පඤ්ඤාසයොජනො, පරිමණ්ඩලතො දියඩ්ඪසතයොජනො।
bod:චන්දො හෙට්ඨා, සූරියො උපරි, අන්තරා නෙසං යොජනං හොති। චන්දස්ස හෙට්ඨිමන්තතො සූරියස්ස උපරිමන්තතො යොජනසතං හොති।
bod:චන්දො <pb V=3.46/> උජුකං සණිකං ගච්ඡති, තිරියං සීඝං। ද්වීසු පස්සෙසු නක්ඛත්තතාරකා ගච්ඡන්ති। චන්දො ධෙනු විය වච්ඡං තං තං නක්ඛත්තං උපසඞ්කමති। නක්ඛත්තානි පන අත්තනො ඨානං න විජහන්ති। සූරියස්ස උජුකං ගමනං සීඝං, තිරියං ගමනං දන්ධං। සො කාළපක්ඛඋපොසථතො පාටිපදදිවසෙ යොජනානං සතසහස්සං චන්දමණ්ඩලං ඔහාය ගච්ඡති। අථ චන්දො ලෙඛා විය පඤ්ඤායති। පක්ඛස්ස දුතියාය සතසහස්සන්ති එවං යාව උපොසථදිවසා සතසහස්සං සතසහස්සං ඔහාය ගච්ඡති। අථ චන්දො අනුක්කමෙන වඩ්ඪිත්වා උපොසථදිවසෙ පරිපුණ්ණො හොති। පුන පාටිපදදිවසෙ යොජනානං සතසහස්සං ධාවිත්වා ගණ්හාති। දුතියාය සතසහස්සන්ති එවං යාව උපොසථදිවසා සතසහස්සං සතසහස්සං ධාවිත්වා ගණ්හාති। අථ චන්දො අනුක්කමෙන හායිත්වා උපොසථදිවසෙ සබ්බසො න පඤ්ඤායති। චන්දං හෙට්ඨා කත්වා සූරියො උපරි හොති। මහතියා පාතියා ඛුද්දකභාජනං විය චන්දමණ්ඩලං පිධීයති। මජ්ඣන්හිකෙ ගෙහච්ඡායා විය චන්දස්ස ඡායා න පඤ්ඤායති। සො ඡායාය අපඤ්ඤායමානාය දූරෙ ඨිතානං දිවා පදීපො විය සයම්පි න පඤ්ඤායති।
bod:කති නෙසං වීථියොති එත්ථ පන අජවීථි, නාගවීථි, ගොවීථීති තිස්සො වීථියො හොන්ති। තත්ථ අජානං උදකං පටිකූලං හොති, හත්ථිනාගානං මනාපං। ගුන්නං සීතුණ්හසමතාය ඵාසු හොති। තස්මා යං කාලං චන්දිමසූරියා අජවීථිං ආරුහන්ති, තදා දෙවො එකබින්දුම්පි න වස්සති। යදා නාගවීථිං ආරොහන්ති, තදා භින්නං විය නභං පග්ඝරති। යදා ගොවීථිං ආරොහන්ති, තදා උතුසමතා සම්පජ්ජති। චන්දිමසූරියා ඡමාසෙ සිනෙරුතො බහි නික්ඛමන්ති, ඡමාසෙ අන්තො විචරන්ති। තෙ හි ආසාළ්හමාසෙ සිනෙරුසමීපෙන විචරන්ති। තතො පරෙ ද්වෙ මාසෙ නික්ඛමිත්වා බහි විචරන්තා පඨමකත්තිකමාසෙ මජ්ඣෙන ගච්ඡන්ති। තතො චක්කවාළාභිමුඛා ගන්ත්වා තයො මාසෙ චක්කවාළසමීපෙන <pb P=3.868/> චරිත්වා පුන නික්ඛමිත්වා <pb M=3.52/> චිත්රමාසෙ මජ්ඣෙන ගන්ත්වා තතො ද්වෙ මාසෙ සිනෙරුභිමුඛා පක්ඛන්දිත්වා පුන ආසාළ්හෙ සිනෙරුසමීපෙන චරන්ති।
bod:කිත්තකෙ ඨානෙ ආලොකං කරොන්තීති? එකප්පහාරෙන තීසු දීපෙසු ආලොකං කරොන්ති। කථං? ඉමස්මිඤ්හි දීපෙ සූරියුග්ගමනකාලො පුබ්බවිදෙහෙ මජ්ඣන්හිකො හොති, උත්තරකුරූසු අත්ථඞ්ගමනකාලො, අපරගොයානෙ මජ්ඣිමයාමො। පුබ්බවිදෙහම්හි උග්ගමනකාලො උත්තරකුරූසු මජ්ඣන්හිකො, අපරගොයානෙ අත්ථඞ්ගමනකාලො, ඉධ මජ්ඣිමයාමො। උත්තරකුරූසු උග්ගමනකාලො අපරගොයානෙ මජ්ඣන්හිකො, ඉධ අත්ථඞ්ගමනකාලො, පුබ්බවිදෙහෙ මජ්ඣිමයාමො। අපරගොයානදීපෙ උග්ගමනකාලො ඉධ මජ්ඣන්හිකො, පුබ්බවිදෙහෙ අත්ථඞ්ගමනකාලො, උත්තරකුරූසු මජ්ඣිමයාමොති।
bod:<b>නක්ඛත්තානි</b> <pb V=3.47/> <b>තාරකරූපානී</b>ති කත්තිකාදිනක්ඛත්තානි චෙව සෙසතාරකරූපානි ච චන්දිමසූරියෙහි සද්ධිංයෙව පාතුරහෙසුං। <b>රත්තින්දිවා</b>ති තතො සූරියත්ථඞ්ගමනතො යාව අරුණුග්ගමනා රත්ති, අරුණුග්ගමනතො යාව සූරියත්ථඞ්ගමනා දිවාති එවං රත්තින්දිවා පඤ්ඤායිංසු। අථ පඤ්චදස රත්තියො අඩ්ඪමාසො, ද්වෙ අඩ්ඪමාසා මාසොති එවං මාසඩ්ඪමාසා පඤ්ඤායිංසු। අථ චත්තාරො මාසා උතු, තයො උතූ සංවච්ඡරොති එවං උතුසංවච්ඡරා පඤ්ඤායිංසු।
bod:122:<b>වණ්ණවෙවණ්ණතා චා</b>ති වණ්ණස්ස විවණ්ණභාවො। <b>තෙසං වණ්ණාතිමානපච්චයා</b>ති තෙසං වණ්ණං ආරබ්භ උප්පන්නඅතිමානපච්චයා। <b>මානාතිමානජාතිකාන</b>න්ති පුනප්පුනං උප්පජ්ජමානාතිමානසභාවානං। <b>රසාය පථවියා</b>ති සම්පන්නරසත්තා රසාති ලද්ධනාමාය පථවියා। <b>අනුත්ථුනිංසූ</b>ති අනුභාසිංසු। <b>අහො රස</b>න්ති අහො අම්හාකං මධුරරසං අන්තරහිතං। <b>අග්ගඤ්ඤං අක්ඛර</b>න්ති ලොකුප්පත්තිවංසකථං। <b>අනුසරන්තී</b>ති අනුගච්ඡන්ති।
sub:භූමිපප්පටකපාතුභාවාදිවණ්ණනා
bod:123:<b>එවමෙව පාතුරහොසී</b>ති එදිසො හුත්වා උට්ඨහි, අන්තොවාපියං උදකෙ ඡින්නෙ සුක්ඛකලලපටලං විය ච උට්ඨහි।
bod:124:<b>පදාලතා</b>ති එකා මධුරරසා භද්දාලතා। <b>කලම්බුකා</b>ති <pb P=3.869/> නාළිකා। <b>අහු වත නො</b>ති මධුරරසා වත නො පදාලතා අහොසි। <b>අහායි වත නො</b>ති සා නො එතරහි අන්තරහිතාති।
bod:125:<b>අකට්ඨපාකො</b>ති <pb M=3.53/> අකට්ඨෙයෙව භූමිභාගෙ උප්පන්නො। <b>අකණො</b>ති නික්කුණ්ඩකො। <b>අථුසො</b>ති නිත්ථුසො। <b>සුගන්ධො</b>ති දිබ්බගන්ධං වායති। <b>තණ්ඩුලප්ඵලො</b>ති සුපරිසුද්ධං පණ්ඩරං තණ්ඩුලමෙව ඵලති। <b>පක්කං පටිවිරූළ්හ</b>න්ති සායං ගහිතට්ඨානං පාතො පක්කං හොති, පුන විරූළ්හං පටිපාකතිකමෙව ගහිතට්ඨානං න පඤ්ඤායති। <b>නාපදානං පඤ්ඤායතී</b>ති අලායිතං හුත්වා අනූනමෙව පඤ්ඤායති।
sub:ඉත්ථිපුරිසලිඞ්ගාදිපාතුභාවවණ්ණනා
bod:126:<b>ඉත්ථියා චා</b>ති යා පුබ්බෙ මනුස්සකාලෙ ඉත්ථී, තස්ස ඉත්ථිලිඞ්ගං පාතුභවති, පුබ්බෙ පුරිසස්ස පුරිසලිඞ්ගං। මාතුගාමො නාම හි පුරිසත්තභාවං ලභන්තො අනුපුබ්බෙන පුරිසත්තපච්චයෙ ධම්මෙ <pb V=3.48/> පූරෙත්වා ලභති। පුරිසො ඉත්ථත්තභාවං ලභන්තො කාමෙසුමිච්ඡාචාරං නිස්සාය ලභති। තදා පන පකතියා මාතුගාමස්ස ඉත්ථිලිඞ්ගං, පුරිසස්ස පුරිසලිඞ්ගං පාතුරහොසි। <b>උපනිජ්ඣායත</b>න්ති උපනිජ්ඣායන්තානං ඔලොකෙන්තානං। <b>පරිළාහො</b>ති රාගපරිළාහො। <b>සෙට්ඨි</b>න්ති ඡාරිකං। <b>නිබ්බුය්හමානායා</b>ති නිය්යමානාය।
bod:127:<b>අධම්මසම්මත</b>න්ති තං පංසුඛිපනාදි අධම්මොති සම්මතං। <b>තදෙතරහි ධම්මසම්මත</b>න්ති තං ඉදානි ධම්මොති සම්මතං, ධම්මොති තං ගහෙත්වා විචරන්ති। තථා හි එකච්චෙසු ජානපදෙසු කලහං කුරුමානා ඉත්ථියො “ත්වං කස්මා කථෙසි? යා ගොමයපිණ්ඩමත්තම්පි නාලත්ථා”ති වදන්ති। <b>පාතබ්යත</b>න්ති සෙවිතබ්බතං। <b>සන්නිධිකාරක</b>න්ති සන්නිධිං කත්වා। <b>අපදානං පඤ්ඤායිත්ථා</b>ති ඡින්නට්ඨානං ඌනමෙව හුත්වා පඤ්ඤායිත්ථ। <b>සණ්ඩසණ්ඩා</b>ති එකෙකස්මිං ඨානෙ කලාපබන්ධා විය ගුම්බගුම්බා හුත්වා।
bod:128:<b>මරියාදං</b> <pb P=3.870/> <b>ඨපෙය්යාමා</b>ති සීමං ඨපෙය්යාම। <b>යත්ර හි නාමා</b>ති යො හි නාම। <b>පාණිනා පහරිංසූ</b>ති තයො වාරෙ වචනං අගණ්හන්තං පාණිනා පහරිංසු। <b>තදග්ගෙ ඛො</b>ති තං අග්ගං කත්වා।
sub:මහාසම්මතරාජවණ්ණනා
bod:130:<b>ඛීයිතබ්බං ඛීයෙය්යා</b>ති පකාසෙතබ්බං පකාසෙය්ය ඛිපිතබ්බං ඛිපෙය්ය, හාරෙතබ්බං හාරෙය්යාති වුත්තං හොති। <b>යො නෙසං සත්තො</b>ති යො <pb M=3.54/> තෙසං සත්තො। කො පන සොති? අම්හාකං බොධිසත්තො। <b>සාලීනං භාගං අනුපදස්සාමා</b>ති මයං එකෙකස්ස ඛෙත්තතො අම්බණම්බණං ආහරිත්වා තුය්හං සාලිභාගං දස්සාම, තයා කිඤ්චි කම්මං න කාතබ්බං, ත්වං අම්හාකං ජෙට්ඨකට්ඨානෙ තිට්ඨාති।
bod:131:<b>අක්ඛරං උපනිබ්බත්ත</b>න්ති සඞ්ඛා සමඤ්ඤා පඤ්ඤත්ති වොහාරො උප්පන්නො। <b>ඛත්තියො ඛත්තියොත්වෙව දුතියං අක්ඛර</b>න්ති න කෙවලං අක්ඛරමෙව, තෙ පනස්ස ඛෙත්තසාමිනො තීහි සඞ්ඛෙහි අභිසෙකම්පි අකංසු। <b>රඤ්ජෙතී</b>ති සුඛෙති පිනෙති। <b>අග්ගඤ්ඤෙනා</b>ති අග්ගන්ති ඤාතෙන, අග්ගෙ වා ඤාතෙන ලොකුප්පත්තිසමයෙ උප්පන්නෙන අභිනිබ්බත්ති අහොසීති।
sub:බ්රාහ්මණමණ්ඩලාදිවණ්ණනා
bod:132:<b>වීතඞ්ගාරා</b> <pb V=3.49/> <b>වීතධූමා</b>ති පචිත්වා ඛාදිතබ්බාභාවතො විගතධූමඞ්ගාරා। <b>පන්නමුසලා</b>ති කොට්ටෙත්වා පචිතබ්බාභාවතො පතිතමුසලා। <b>ඝාසමෙසමානා</b>ති භික්ඛාචරියවසෙන යාගුභත්තං පරියෙසන්තා। <b>තමෙනං මනුස්සා දිස්වා</b>ති තෙ එතෙ මනුස්සා පස්සිත්වා। <b>අනභිසම්භුණමානා</b>ති අසහමානා අසක්කොන්තා। <b>ගන්ථෙ කරොන්තා</b>ති තයො වෙදෙ අභිසඞ්ඛරොන්තා චෙව වාචෙන්තා ච। <b>අච්ඡන්තී</b>ති වසන්ති, “අච්ඡෙන්තී”තිපි පාඨො। එසෙවත්ථො। <b>හීනසම්මත</b>න්ති “මන්තෙ ධාරෙන්ති මන්තෙ වාචෙන්තී”ති ඛො, වාසෙට්ඨ, ඉදං තෙන සමයෙන හීනසම්මතං। <b>තදෙතරහි සෙට්ඨසම්මත</b>න්ති තං ඉදානි “එත්තකෙ මන්තෙ ධාරෙන්ති එත්තකෙ මන්තෙ වාචෙන්තී”ති සෙට්ඨසම්මතං ජාතං। <b>බ්රාහ්මණමණ්ඩලස්සා</b>ති බ්රාහ්මණගණස්ස।
bod:133:<b>මෙථුනං ධම්මං සමාදායා</b>ති මෙථුනධම්මං සමාදියිත්වා। <b>විසුකම්මන්තෙ</b> <pb P=3.871/> <b>පයොජෙසු</b>න්ති ගොරක්ඛ වාණිජකම්මාදිකෙ විස්සුතෙ උග්ගතෙ කම්මන්තෙ පයොජෙසුං।
bod:134:<b>සුද්දා සුද්දා</b>ති තෙන ලුද්දාචාරකම්මඛුද්දාචාරකම්මුනා සුද්දං සුද්දං ලහුං ලහුං කුච්ඡිතං ගච්ඡන්ති, විනස්සන්තීති අත්ථො। <b>අහු ඛො</b>ති හොති ඛො।
bod:135:<b>සකං</b> <pb M=3.55/> <b>ධම්මං ගරහමානො</b>ති න සෙතච්ඡත්තං උස්සාපනමත්තෙන සුජ්ඣිතුං සක්කාති එවං අත්තනො ඛත්තියධම්මං නින්දමානො। එස නයො සබ්බත්ථ। “ඉමෙහි ඛො, වාසෙට්ඨ, චතූහි මණ්ඩලෙහී”ති ඉමිනා ඉමං දස්සෙති “සමණමණ්ඩලං නාම විසුං නත්ථි, යස්මා පන න සක්කා ජාතියා සුජ්ඣිතුං, අත්තනො අත්තනො සම්මාපටිපත්තියා විසුද්ධි හොති। තස්මා ඉමෙහි චතූහි මණ්ඩලෙහි සමණමණ්ඩලස්ස අභිනිබ්බත්ති හොති। ඉමානි මණ්ඩලානි සමණමණ්ඩලං අනුවත්තන්ති, අනුවත්තන්තානි ච ධම්මෙනෙව අනුවත්තන්ති, නො අධම්මෙන। සමණමණ්ඩලඤ්හි ආගම්ම සම්මාපටිපත්තිං පූරෙත්වා සුද්ධිං පාපුණන්තී”ති।
sub:දුච්චරිතාදිකථාවණ්ණනා
bod:136:ඉදානි යථාජාතියා න සක්කා සුජ්ඣිතුං, සම්මාපටිපත්තියාව සුජ්ඣන්ති, තමත්ථං පාකටං කරොන්තො <b>ඛත්තියොපි ඛො, වාසෙට්ඨා</b>ති දෙසනං ආරභි। තත්ථ <b>මිච්ඡාදිට්ඨිකම්මසමාදානහෙතූ</b>ති මිච්ඡාදිට්ඨිවසෙන සමාදින්නකම්මහෙතු, මිච්ඡාදිට්ඨිකම්මස්ස වා සමාදානහෙතු।
bod:137:<b>ද්වයකාරී</b>ති <pb V=3.50/> කාලෙන කුසලං කරොති, කාලෙන අකුසලන්ති එවං උභයකාරී। <b>සුඛදුක්ඛප්පටිසංවෙදී හොතී</b>ති එකක්ඛණෙ උභයවිපාකදානට්ඨානං නාම නත්ථි। යෙන පන අකුසලං බහුං කතං හොති, කුසලං මන්දං, සො තං කුසලං නිස්සාය ඛත්තියකුලෙ වා බ්රාහ්මණකුලෙ වා නිබ්බත්තති। අථ නං අකුසලකම්මං කාණම්පි කරොති ඛුජ්ජම්පි පීඨසප්පිම්පි। සො රජ්ජස්ස වා අනරහො හොති, අභිසිත්තකාලෙ වා එවංභූතො භොගෙ පරිභුඤ්ජිතුං න සක්කොති। අපරස්ස මරණකාලෙ ද්වෙ බලවමල්ලා විය තෙ ද්වෙපි කුසලාකුසලකම්මානි උපට්ඨහන්ති। තෙසු අකුසලං බලවතරං හොති, තං කුසලං පටිබාහිත්වා තිරච්ඡානයොනියං නිබ්බත්තාපෙති। කුසලකම්මම්පි පවත්තිවෙදනීයං හොති। තමෙනං මඞ්ගලහත්ථිං වා කරොන්ති මඞ්ගලඅස්සං වා මඞ්ගලඋසභං වා। සො සම්පත්තිං අනුභවති <pb P=3.872/>। ඉදං සන්ධාය වුත්තං “සුඛදුක්ඛප්පටිසංවෙදී හොතී”ති।
sub:බොධිපක්ඛියභාවනාවණ්ණනා
bod:138:<b>සත්තන්නං බොධිපක්ඛියාන</b>න්ති “චත්තාරො සතිපට්ඨානා”ති ආදිකොට්ඨාසවසෙන සත්තන්නං, පටිපාටියා පන සත්තතිංසාය බොධිපක්ඛියානං ධම්මානං <pb M=3.56/>। <b>භාවනමන්වායා</b>ති භාවනං අනුගන්ත්වා, පටිපජ්ජිත්වාති අත්ථො। <b>පරිනිබ්බායතී</b>ති කිලෙසපරිනිබ්බානෙන පරිනිබ්බායති। ඉති භගවා චත්තාරො වණ්ණෙ දස්සෙත්වා විනිවත්තෙත්වා පටිවිද්ධචතුසච්චං ඛීණාසවමෙව දෙවමනුස්සෙසු සෙට්ඨං කත්වා දස්සෙසි।
bod:140:ඉදානි තමෙවත්ථං ලොකසම්මතස්ස බ්රහ්මුනොපි වචනදස්සනානුසාරෙන දළ්හං කත්වා දස්සෙන්තො <b>ඉමෙසඤ්හි වාසෙට්ඨ චතුන්නං වණ්ණාන</b>න්තිආදිමාහ। “බ්රහ්මුනාපෙසා”තිආදි අම්බට්ඨසුත්තෙ විත්ථාරිතං। ඉති භගවා එත්තකෙන ඉමිනා කථාමග්ගෙන සෙට්ඨච්ඡෙදකවාදමෙව දස්සෙත්වා සුත්තන්තං විනිවත්තෙත්වා අරහත්තනිකූටෙන දෙසනං නිට්ඨාපෙසි। <b>අත්තමනා වාසෙට්ඨභාරද්වාජා</b>ති වාසෙට්ඨභාරද්වාජ සාමණෙරාපි හි සකමනා තුට්ඨමනා “සාධු, සාධූ”ති භගවතො භාසිතං අභිනන්දිංසු। ඉදමෙව සුත්තන්තං ආවජ්ජන්තා අනුමජ්ජන්තා සහ පටිසම්භිදාහි අරහත්තං පාපුණිංසූති।
cen:සුමඞ්ගලවිලාසිනියා දීඝනිකායට්ඨකථාය
cen:අග්ගඤ්ඤසුත්තවණ්ණනා නිට්ඨිතා।
