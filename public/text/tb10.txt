cha:10:චිනරට්ඨසාසනවංසකථාමග්ගො
bod:10:තතො පරං පවක්ඛාමි චීනරට්ඨසාසනවංසකථාමග්ගං යථාට්ඨවිතමාතිකාවසෙන।
bod:තතියසඞ්ගීතාවසානෙ හි මහාමොග්ගලිපුත්තතිස්සත්ථෙරො මජ්ඣිමත්ථෙරං චිනරට්ඨං පෙසෙසි,-ත්වං එතං රට්ඨං ගන්ත්වා එත්ථ සාසනං පතිට්ඨාපෙහීති।
bod:මජ්ඣිමත්ථෙරොච කස්සපගොත්තරෙන අළකරෙවත්ථෙරෙන දුන්දභියත්ථෙරෙන මහාරෙවත්ථෙරෙනච සද්ධිං හිමවන්තප්පදෙසෙ පඤ්චචීනරට්ඨං ගන්ත්වා ධම්මචක්කප්පවත්තනසුත්තන්තකථායතං දෙසං පසාදෙත්වා අසීතිපාණකොටියො මග්ගඵලරතනානි පටිලාභෙසි। පඤ්චපිච තෙ ථෙරා පඤ්චරට්ඨානි පසාදෙසුං। එකමෙකස්ස සන්තිකෙ සහස්සමත්තා පබ්බජිංසු। එවං තෙ තත්ථ සාසනං පතිට්ඨාපෙසුං।
gax:ගන්ත්වා මජ්ඣිමත්ථෙරො, හිමවන්තං පසාදයි।
gae:යක්ඛසෙනං පකාසෙන්තො, ධම්මචක්කප්පවත්තනන්ති॥
bod:තත්ථ කිර මනුස්සා යෙභුය්යෙන චන්දීපරමීස්වාරානං යක්ඛානං පූජං <pb M=.187/> කරොන්ති। තෙනෙව තෙ පඤ්ච ථෙරා තෙසං යක්ඛසෙනං පකාසයිත්වා ධම්මං දෙසෙසුං। කස්මීරගන්ධාරරට්ඨං පන කදාචි කදාචි චීනරට්ඨින්දස්ස විජිතං හොති, කදාචි කදාචි පන විසුං හොති। තදා පන විසුංයෙව අහොසීති දට්ඨබ්බං।
bod:චීරනට්ඨෙ පන භගවතො සාසනං දුබ්බලංයෙව හුත්වා අට්ඨාසි, න ථිරං හුත්වා। තෙනෙව ඉදානි තත්ථ කත්ථචියෙව සාසනං ඡායාමත්තංව පඤ්ඤායති, වාතවෙගෙන විකිණ්ණඅබ්භංවිය තිට්ඨතීති।
cen:ඉති සාසනවංසෙ චීනරට්ඨසාසනවංසකථාමග්ගො නාම
cen:දසමො පරිච්ඡෙදො।
cen:එවං සබ්බෙන සබ්බං සාසනවංසකථාමග්ගො නිට්ඨිතො।
bod:එත්තාවතාච –
gax:ලඞ්කාගතෙන සන්තෙන, චිත්රඤාණෙන භික්ඛුනා।
gae:සරණඞ්කරනාමෙන, සද්ධම්මට්ඨිතිකාමිනා॥
gax:දූරතොයෙව දීපම්හා, සුමඞ්ගලෙන ජොතිනා।
gae:විසුද්ධසීලිනාචෙව, දීපන්තරට්ඨභික්ඛුනා॥
gax:අඤ්ඤෙහිචාභියාචිතො, පඤ්ඤාසාමීති නාමකො।
gae:අකාසිං සුට්ඨුකං ගන්ථං, සාසනවංසප්පදීපිකං॥
gax:ද්විසතෙච සහස්සෙච, තෙවීසාධිකෙ ගතෙ।
gae:පුණ්ණායං මිගසීරස්ස, නිට්ඨං ගතාව සබ්බසො॥
gax:කොචි එත්ථෙව දොසො චෙ, පඤ්ඤායති සුචිත්තකා।
gae:තං ඛමන්තු ච සුද්ධියා, ගණ්හන්තු යුත්තිකං හවෙති॥
