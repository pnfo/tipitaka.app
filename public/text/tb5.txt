cha:5:නවවාසීරට්ඨසාසනවංසකථාමග්ගො
bod:5:ඉදානි වනවාසීරට්ඨෙ සිරිඛෙත්තනගරසාසනවංසං වක්ඛාමි। ජිනචක්කෙ හි එකාධිකෙ වස්සසතෙ සම්පත්තෙ ජටිලො සක්කො නාගො ගරුළො කුම්භණ්ඩො චන්දී පරමීස්වරොචාති ඉමෙ සත්ත සිරිඛෙත්තං නාම නගරං මාපෙසුං। තත්ථ ද්වත්තපොඞ්කො නාම රාජා රජ්ජං කාරෙසි। තස්ස කිර තීණි අක්ඛීනි සන්තීති। තදා භගවතො සාවකා අරහන්තා තිසහස්සමත්තා තත්ථ වසිංසු। සො රාජා තෙසං අරහන්තානං දෙවසිකං චතූහි පච්චයෙහි උපත්ථම්භි। ඡ සරීරධාතුයො ච එකෙකං එකෙකස්මිං නිදහිත්වා ඡ චෙතිඉයානි කාරාපෙසි। දක්ඛිණබාහුං පන නිදහිත්වා එකම්පි චෙතියං කාරාපෙසි।
bod:උණ්හීසධාතුං පන කඞ්ගරන්නගරතො ආනෙත්වා එකම්පි චෙතියං කාරාපෙසි। තං පන තාව න නිට්ඨිතං। පච්ඡා අනුරුද්ධරාජා ගහෙත්වා අරිමද්දනනගරං ආනෙත්වා චඤ්ඤිඞ්ඛු නාම චෙතියෙ නිධානං <pb M=.59/> අකාසි। තස්මා රක්ඛිතත්ථෙරස්ස ආගමනතො පුබ්බෙපි සාසනං පතිට්ඨාසීති දට්ඨබ්බං। තතො පච්ඡා සාසනං දුබ්බලං හුත්වා අට්ඨාසි।
cen:ඉදං වනවාසීරට්ඨෙ පඨමං සාසනස්ස පතිට්ඨානං।
bod:මහාමොග්ගලිපුත්තතිස්සත්ථෙරෙන පන පෙසිතො රක්ඛිතත්ථෙරො වනවාසීරට්ඨං ගන්ත්වා ආකාසෙ ඨත්වා අනමතග්ගපරියායකථාය වනවාසිකෙ පසාදෙසි। කථාපරියොසානෙ පනස්ස සට්ඨිසහස්සානං ධම්මාභිසමයො අහොසි। සත්තතිසහස්සමත්තා පබ්බජිංසු। පඤ්චවිහාරසතානි පතිට්ඨාපෙසුං। එවං සො තත්ථ සාසනං පතිට්ඨාපෙසි। තෙනෙව අට්ඨ කථායං –
gax:ගන්ත්වාන රක්ඛිතත්ථෙරො,
gax:වනවාසිං මහිද්ධිකො।
gax:අන්තලික්ඛෙ ඨිතො තත්ථ,
gae:දෙසෙසි අනමතග්ගියන්ති වුත්තං॥
bod:එවං වනවාසීරට්ඨෙ පුබ්බෙයෙව සාසනං ඔගාහෙත්වා පතිට්ඨහි। න පන තාව සකලං බ්යාපෙත්වා පතිට්ඨහි।
cen:ඉදං තාව වනවාසීරට්ඨෙ සිරිඛෙත්තනගරෙ දුතියං
cen:සාසනස්ස පතිට්ඨානං।
bod:ජිනචක්කෙ පන තෙත්තිංසාධිකෙ චතුවස්සසතෙ කුක්කුට සීසො නාම එකො රාජා රජ්ජං කාරෙසි। තස්ස රඤ්ඤො කාලෙ භගවතො සාවකා අරහන්තා පඤ්චසතමත්තා අහෙසුං। තෙසම්පි සො රාජා දෙවසිකං චතූහි පච්චයෙහි උපත්ථම්භෙසි। සොතාපන්නසකදාගාමිඅනාගාමිනො පන ගණනපථං <pb M=.60/> වීතිවත්තා අහෙසුං।
cen:ඉදං වනවාසීරට්ඨෙ සිරිඛෙත්තනගරෙ පරම්පරාභතවසෙන
cen:තතියං සාසනස්ස පතිට්ඨානං।
bod:ඉච්චෙවං වනවාසීරට්ඨෙ අනෙකසතෙහි අරහන්තත්ථෙරෙහි සාසනං පුණ්ණින්දුසඞ්කාසං හුත්වා අතිවිය විජ්ජොතෙසි। සාසනික ගන්ථකාරා පන මහාථෙරා තත්ථ න සන්දිස්සන්ති। අරහන්තත්ථෙරා පන රාජූනං ආයාචනං ආරබ්භ ධම්මසත්ථං එකං විරචයිංසූති පොරාණා වදන්තීති। ඉච්චෙවං–
gax:තෙච ථෙරා මහාපඤ්ඤා,
gax:පග්ගහෙත්වාන සාසනං।
gax:සූරියො විය අත්ථඞ්ගො,
gae:උපගා මච්චුසන්තිකං॥
gax:තස්මා හි පණ්ඩිතො පොසො,
gax:යාව මච්චු නචාගතො।
gax:තාව පුඤ්ඤං කරෙ නිච්චං,
gae:මා පමජ්ජෙය්ය සබ්බදාති॥
cen:ඉති සාසනවංසෙ වනවාසීරට්ඨසාසනවංසකථාමග්ගො
cen:නාම පඤ්චමො පරිච්ඡෙදො।
