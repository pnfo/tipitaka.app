cha:අධම්මවාදුප්පත්ති
bod:අයං පන ආදිතො පට්ඨාය සාසනමලභූතානං අධම්මවාදානං උප්පත්ති। <b>අසොකරඤ්ඤො</b> හි කාලෙ උප්පබ්බාජෙත්වා නික්කඩ්ඪිතා <b>අඤ්ඤතිත්ථියා</b> බුද්ධසාසනෙ අලද්ධපතිට්ඨා කොධාභිභූතා <b>පාටලිපුත්තතො</b> නික්ඛමිත්වා <b>රාජගහ</b>සමීපෙ <b>නාලන්දායං</b> සන්නිපතිත්වා එවං සම්මන්තයිංසු “මහාජනස්ස බුද්ධසාසනෙ අනවගාහත්ථාය සක්යානං ධම්මවිනයො නාසෙතබ්බො, තඤ්ච ඛො තෙසං සමයං අජානන්තෙහි න සක්කා කාතුං, තස්මා යෙන කෙනචි උපායෙන පුනපි තත්ථ පබ්බජිතබ්බමෙවා”ති। තෙ එවං සම්මන්තයිත්වා පුන ආගන්ත්වා විසුද්ධත්ථෙරවාදීනමන්තරං පවිසිතුං අසක්කොන්තා තදඤ්ඤෙසං සත්තරසන්නං මහාසඞ්ඝිකාදිනිකායානං සන්තිකං උපසඞ්කමිත්වා අත්තනො අඤ්ඤතිත්ථියභාවං අජානාපෙත්වා පබ්බජිත්වා පිටකත්තයමුග්ගණ්හිත්වා තඤ්ච විපරිවත්තෙත්වා තතො <b>කොසම්බිං</b> ගන්ත්වා ධම්මවිනයනාසනාය උපායං මන්තයිත්වා 253-බුද්ධවස්සෙ ඡසු ඨානෙසු වසන්තා (1) <b>හෙමවතිකො</b> (2) <b>රාජගිරිකො</b> (3) <b>සිද්ධත්ථිකො</b> (4) <b>පුබ්බසෙලියො</b> (5) <b>අපරසෙලියො</b> (6) <b>වාජිරියො</b> (7) <b>වෙතුල්ලො</b> (8) <b>අන්ධකො</b> (9) <b>අඤ්ඤමහාසඞ්ඝිකො</b>ති නව අභිනවෙ නිකායෙ උප්පාදෙසුං <n>නිකායසඞ්ගහෙ 9-පිට්ඨෙ</n>। තෙසං නාමානි ච ලද්ධියො ච <b>කථාවත්ථුඅට්ඨකථායං</b> ආගතායෙව।
bod:තෙසු හෙමවතිකා සද්ධම්මපතිරූපකං බුද්ධභාසිතභාවෙන දස්සෙත්වා
bod:(1) <b>වණ්ණපිටකං</b> නාම ගන්ථං අකංසු।
bod:රාජගිරිකා (2) <b>අඞ්ගුලිමාලපිටකං,</b>
bod:සිද්ධත්ථිකා (3) <b>ගූළ්හවෙස්සන්තරං,</b>
bod:පුබ්බසෙලියා (4) <b>රට්ඨපාලගජ්ජිතං,</b>
bod:අපරසෙලියා (5) <b>ආළවකගජ්ජිතං,</b>
bod:වජිරපබ්බතවාසිනො <pb M=.24/> වාජිරියා (6) <b>ගූළ්හවිනයං</b> නාම ගන්ථං අකංසු।
bod:තෙයෙව සබ්බෙ මායාජාලතන්ත-සමාජතන්තාදිකෙ අනෙකෙ <b>තන්තගන්ථෙ</b> ච, මරීචිකප්ප-හෙරම්භකප්පාදිකෙ අනෙකෙ <b>කප්පගන්ථෙ</b> ච අකංසු।
ind:වෙතුල්ලවාදිනො පන (7) <b>වෙතුල්ලපිටක</b>මකංසු।
ind:අන්ධකා ච (8) <b>රතනකූටා</b>දිකෙ ගන්ථෙ,
ind:අඤ්ඤමහාසඞ්ඝිකා ච (9) <b>අක්ඛරසාරියා</b>දිසුත්තන්තෙ අකංසු <n>නිකායසඞ්ගහෙ 9-පිට්ඨෙ</n>।
bod:තෙසු පන සද්ධම්මපතිරූපකෙසු වෙතුල්ලවාදො, වාජිරියවාදො, රතනකූටසත්ථන්ති ඉමානියෙව තීණි ලඞ්කාදීපමුපාගතානි, අඤ්ඤානි පන වණ්ණපිටකාදීනි ජම්බුදීපෙයෙව නිවත්තන්තීති <b>නිකායසඞ්ගහෙ</b> වුත්තං। වණ්ණපිටකාදීනම්පි පන ලඞ්කාදීපමුපාගතච්ඡායා දිස්සතෙව। තථා හි <b>සමන්තපාසාදිකාය</b> විනයට්ඨකථායං (3, 9-පිට්ඨෙ)
ind:“වණ්ණපිටක අඞ්ගුලිමාලපිටකරට්ඨපාලගජ්ජිතආළවකගජ්ජිතගූළ්හමග්ගගූළ්හවෙස්සන්තර ගූළ්හවිනය වෙදල්ලපිටකානි <n>එත්ථ “වෙපුල්ල, වෙදල්ලං, වෙතුල්ලන්ති අත්ථකො එකං, බොධිසත්තපිටකස්සෙව නාම”න්ති වෙදිතබ්බං। තථා හි වුත්තං අසඞ්ගෙන නාම ආචරියෙන අභිධම්මසමුච්චයෙ නාම මහායානිකගන්තෙ (79-පිට්ඨෙ) “වෙපුල්ලං කතමං? බොධිසත්තපිටකසම්පයුත්තං භාසිතං। යදුච්චතෙ වෙපුල්ලං, තං වෙදල්ලමප්යුච්චතෙ, වෙතුල්ලමප්යුච්චතෙ। කිමත්ථං වෙපුල්ලමුච්චතෙ? සබ්බසත්තානං හිතසුඛාධිට්ඨානතො, උදාරගම්භීරධම්මදෙසනාතො ච। කිමත්ථමුච්චතෙ වෙදල්ලං? සබ්බාවරණවිදලනතො। කිමත්ථමුච්චතෙ වෙතුල්ලං? උපමානධම්මානං තුලනාභාවතො”ති</n> පන අබුද්ධවචනානියෙවාති වුත්ත”න්ති ච।
bod:<b>සාරත්ථප්පකාසිනියා</b> සංයුත්තට්ඨකථායම්පි (2, 186-පිට්ඨෙ)
ind:“ගූළ්හවිනයං ගූළ්හවෙස්සන්තරං ගූළ්හමහොසධං වණ්ණපිටකං අඞ්ගුලිමාලපිටකං රට්ඨපාලගජ්ජිතං ආළවකගජ්ජිතං වෙදල්ලපිටකන්ති අබුද්ධවචනං සද්ධම්මපතිරූපකං නාමා”ති ච–
bod:තෙසං පටික්ඛෙපො දිස්සති। න හි තානි අසුත්වා, තෙසඤ්ච අත්ථං අජානිත්වා සීහළට්ඨකථාචරියෙහි තානි පටික්ඛිපිතුං සක්කා, නාපි තං පටික්ඛෙපවචනං ජම්බුදීපිකට්ඨකථාචරියානං වචනං භවිතුං, මහාමහින්දත්ථෙරස්ස සීහළදීපං <pb M=.25/> ගමනසමයෙ තෙසංයෙව අභාවතො। තස්මා තානි ච තදඤ්ඤානි ච මහායානිකපිටකානි තංකාලිකානි යෙභුය්යෙන සීහළදීපමුපාගතානීති ගහෙතබ්බානි। තෙසු ච <b>වජ්ජිපුත්තකගණ</b>පරියාපන්නස්ස <b>ධම්මරුචිනිකායස්ස</b> පිටකානං තදුපාගමනං පුබ්බෙව වුත්තං। තදඤ්ඤෙසං පන තදුපාගමනං එවං වෙදිතබ්බං।
