cha:14:ඛන්ධනිද්දෙසො
sub:පඤ්ඤාකථා
bod:421:ඉදානි <pb M=2.66/> <pb V=2.63/> යස්මා එවං අභිඤ්ඤාවසෙන අධිගතානිසංසාය ථිරතරාය සමාධිභාවනාය සමන්නාගතෙන භික්ඛුනා <b>සීලෙ පතිට්ඨාය නරො සපඤ්ඤො, චිත්තං පඤ්ඤඤ්ච භාවය</b>න්ති එත්ථ චිත්තසීසෙන නිද්දිට්ඨො <b>සමාධි</b> සබ්බාකාරෙන භාවිතො හොති।
bod:තදනන්තරා පන පඤ්ඤා භාවෙතබ්බා। සා ච අතිසඞ්ඛෙපදෙසිතත්තා විඤ්ඤාතුම්පි තාව න සුකරා, පගෙව භාවෙතුං। තස්මා තස්සා විත්ථාරං භාවනානයඤ්ච දස්සෙතුං ඉදං පඤ්හාකම්මං හොති।
bod:කා පඤ්ඤා, කෙනට්ඨෙන පඤ්ඤා, කානස්සා ලක්ඛණරසපච්චුපට්ඨානපදට්ඨානානි, කතිවිධා පඤ්ඤා, කථං භාවෙතබ්බා, පඤ්ඤාභාවනාය කො ආනිසංසොති?
bod:422:තත්රිදං විස්සජ්ජනං, <b>කා පඤ්ඤා</b>ති පඤ්ඤා බහුවිධා නානප්පකාරා। තං සබ්බං විභාවයිතුං ආරබ්භමානං විස්සජ්ජනං අධිප්පෙතඤ්චෙව අත්ථං න සාධෙය්ය, උත්තරි ච වික්ඛෙපාය සංවත්තෙය්ය, තස්මා ඉධ අධිප්පෙතමෙව සන්ධාය වදාම। කුසලචිත්තසම්පයුත්තං විපස්සනාඤාණං පඤ්ඤා।
bod:423:<b>කෙනට්ඨෙන පඤ්ඤා</b>ති පජානනට්ඨෙන පඤ්ඤා। කිමිදං <b>පජානනං</b> නාම? සඤ්ජානනවිජානනාකාරවිසිට්ඨං නානප්පකාරතො ජානනං। සඤ්ඤාවිඤ්ඤාණපඤ්ඤානං හි සමානෙපි ජානනභාවෙ, සඤ්ඤා “නීලං පීතක”න්ති ආරම්මණසඤ්ජානනමත්තමෙව හොති। “අනිච්චං දුක්ඛමනත්තා”ති ලක්ඛණපටිවෙධං පාපෙතුං න සක්කොති। විඤ්ඤාණං “නීලං පීතක”න්ති ආරම්මණඤ්ච ජානාති, ලක්ඛණපටිවෙධඤ්ච පාපෙති। උස්සක්කිත්වා පන මග්ගපාතුභාවං පාපෙතුං න <pb V=2.64/> සක්කොති। පඤ්ඤා වුත්තනයවසෙන ආරම්මණඤ්ච ජානාති, ලක්ඛණපටිවෙධඤ්ච පාපෙති, උස්සක්කිත්වා මග්ගපාතුභාවඤ්ච පාපෙති।
bod:යථා හි හෙරඤ්ඤිකඵලකෙ ඨපිතං කහාපණරාසිං එකො අජාතබුද්ධිදාරකො, එකො ගාමිකපුරිසො, එකො හෙරඤ්ඤිකොති තීසු ජනෙසු පස්සමානෙසු <pb M=2.67/> අජාතබුද්ධිදාරකො කහාපණානං චිත්තවිචිත්තදීඝචතුරස්සපරිමණ්ඩලභාවමත්තමෙව ජානාති, “ඉදං මනුස්සානං උපභොගපරිභොගං රතනසම්මත”න්ති න ජානාති। ගාමිකපුරිසො චිත්තවිචිත්තාදිභාවං ජානාති, “ඉදං මනුස්සානං උපභොගපරිභොගං රතනසම්මත”න්ති ච। “අයං ඡෙකො, අයං කූටො, අයං අද්ධසාරො”ති ඉමං පන විභාගං න ජානාති। හෙරඤ්ඤිකො සබ්බෙපි තෙ පකාරෙ ජානාති, ජානන්තො ච කහාපණං ඔලොකෙත්වාපි ජානාති, ආකොටිතස්ස සද්දං සුත්වාපි, ගන්ධං ඝායිත්වාපි, රසං සායිත්වාපි, හත්ථෙන ධාරයිත්වාපි, අසුකස්මිං නාම ගාමෙ වා නිගමෙ වා නගරෙ වා පබ්බතෙ වා නදීතීරෙ වා කතොතිපි, අසුකාචරියෙන කතොතිපි ජානාති, එවංසම්පදමිදං වෙදිතබ්බං।
bod:සඤ්ඤා හි අජාතබුද්ධිනො දාරකස්ස කහාපණදස්සනං විය හොති, නීලාදිවසෙන ආරම්මණස්ස උපට්ඨානාකාරමත්තගහණතො। විඤ්ඤාණං ගාමිකස්ස පුරිසස්ස කහාපණදස්සනමිව හොති, නීලාදිවසෙන ආරම්මණාකාරගහණතො, උද්ධංපි ච ලක්ඛණපටිවෙධසම්පාපනතො। පඤ්ඤා හෙරඤ්ඤිකස්ස කහාපණදස්සනමිව හොති, නීලාදිවසෙන ආරම්මණාකාරං ගහෙත්වා, ලක්ඛණපටිවෙධඤ්ච පාපෙත්වා, තතො උද්ධම්පි මග්ගපාතුභාවපාපනතො। තස්මා යදෙතං සඤ්ජානනවිජානනාකාරවිසිට්ඨං නානප්පකාරතො ජානනං। ඉදං පජානනන්ති වෙදිතබ්බං। ඉදං සන්ධාය හි එතං වුත්තං “පජානනට්ඨෙන පඤ්ඤා”ති।
bod:සා පනෙසා යත්ථ සඤ්ඤාවිඤ්ඤාණානි, න තත්ථ එකංසෙන හොති। යදා පන හොති, තදා අවිනිබ්භුත්තා තෙහි ධම්මෙහි “අයං සඤ්ඤා, ඉදං විඤ්ඤාණං, අයං පඤ්ඤා”ති විනිබ්භුජ්ජිත්වා අලබ්භනෙය්යනානත්තා සුඛුමා දුද්දසා। තෙනාහ ආයස්මා නාගසෙනො “දුක්කරං, මහාරාජ, භගවතා කත”න්ති। කිං, භන්තෙ, නාගසෙන භගවතා දුක්කරං කතන්ති? ‘දුක්කරං, මහාරාජ, භගවතා කතං යං අරූපීනං චිත්තචෙතසිකානං ධම්මානං එකාරම්මණෙ පවත්තමානානං වවත්ථානං අක්ඛාතං අයං ඵස්සො, අයං වෙදනා, අයං සඤ්ඤා, අයං චෙතනා, ඉදං චිත්ත’”න්ති (මි॰ ප॰ 2.7.16)।
bod:424:<b>කානස්සා</b> <pb M=2.68/> <pb V=2.65/> <b>ලක්ඛණරසපච්චුපට්ඨානපදට්ඨානානී</b>ති එත්ථ පන ධම්මසභාවපටිවෙධලක්ඛණා පඤ්ඤා, ධම්මානං සභාවපටිච්ඡාදකමොහන්ධකාරවිද්ධංසනරසා, අසම්මොහපච්චුපට්ඨානා। “සමාහිතො යථාභූතං ජානාති පස්සතී”ති (අ॰ නි॰ 10.2) වචනතො පන සමාධි තස්සා පදට්ඨානං।
sub:පඤ්ඤාපභෙදකථා
bod:425:<b>කතිවිධා පඤ්ඤා</b>ති ධම්මසභාවපටිවෙධලක්ඛණෙන තාව එකවිධා। ලොකියලොකුත්තරවසෙන දුවිධා। තථා සාසවානාසවාදිවසෙන, නාමරූපවවත්ථාපනවසෙන, සොමනස්සුපෙක්ඛාසහගතවසෙන, දස්සනභාවනාභූමිවසෙන ච। තිවිධා චින්තාසුතභාවනාමයවසෙන। තථා පරිත්තමහග්ගතඅප්පමාණාරම්මණවසෙන, ආයාපායඋපායකොසල්ලවසෙන, අජ්ඣත්තාභිනිවෙසාදිවසෙන ච। චතුබ්බිධා චතූසු සච්චෙසු ඤාණවසෙන චතුපටිසම්භිදාවසෙන චාති।
bod:426:තත්ථ <b>එකවිධකොට්ඨාසො</b> උත්තානත්ථොයෙව। <b>දුවිධකොට්ඨාසෙ</b> ලොකියමග්ගසම්පයුත්තා <b>ලොකියා</b>। ලොකුත්තරමග්ගසම්පයුත්තා <b>ලොකුත්තරා</b>ති එවං ලොකියලොකුත්තරවසෙන දුවිධා।
bod:දුතියදුකෙ ආසවානං ආරම්මණභූතා <b>සාසවා</b>। තෙසං අනාරම්මණා <b>අනාසවා</b>। අත්ථතො පනෙසා ලොකියලොකුත්තරාව හොති। ආසවසම්පයුත්තා සාසවා। ආසවවිප්පයුත්තා අනාසවාතිආදීසුපි එසෙව නයො। එවං සාසවානාසවාදිවසෙන දුවිධා।
bod:තතියදුකෙ යා විපස්සනං ආරභිතුකාමස්ස චතුන්නං අරූපක්ඛන්ධානං වවත්ථාපනෙ පඤ්ඤා, අයං <b>නාමවවත්ථාපනපඤ්ඤා</b>। යා රූපක්ඛන්ධස්ස වවත්ථාපනෙ පඤ්ඤා, අයං <b>රූපවවත්ථාපනපඤ්ඤා</b>ති එවං නාමරූපවවත්ථාපනවසෙන දුවිධා।
bod:චතුත්ථදුකෙ ද්වීසු කාමාවචරකුසලචිත්තෙසු සොළසසු ච පඤ්චකනයෙන චතුක්කජ්ඣානිකෙසු මග්ගචිත්තෙසු පඤ්ඤා <b>සොමනස්සසහගතා</b>। ද්වීසු කාමාවචරකුසලචිත්තෙසු චතූසු ච පඤ්චමජ්ඣානිකෙසු මග්ගචිත්තෙසු පඤ්ඤා <b>උපෙක්ඛාසහගතා</b>ති එවං සොමනස්සුපෙක්ඛාසහගතවසෙන දුවිධා।
bod:පඤ්චමදුකෙ <pb V=2.66/> පඨමමග්ගපඤ්ඤා <pb M=2.69/> <b>දස්සනභූමි</b>। අවසෙසමග්ගත්තයපඤ්ඤා <b>භාවනාභූමී</b>ති එවං දස්සනභාවනාභූමිවසෙන දුවිධා।
bod:427:<b>තිකෙසු</b> පඨමත්තිකෙ පරතො අස්සුත්වා පටිලද්ධපඤ්ඤා අත්තනො චින්තාවසෙන නිප්ඵන්නත්තා <b>චින්තාමයා</b>। පරතො සුත්වා පටිලද්ධපඤ්ඤා සුතවසෙන නිප්ඵන්නත්තා <b>සුතමයා</b>। යථා තථා වා භාවනාවසෙන නිප්ඵන්නා අප්පනාප්පත්තා පඤ්ඤා <b>භාවනාමයා</b>। වුත්තඤ්හෙතං –
ind:“තත්ථ කතමා චින්තාමයා පඤ්ඤා? යොගවිහිතෙසු වා කම්මායතනෙසු යොගවිහිතෙසු වා සිප්පායතනෙසු යොගවිහිතෙසු වා විජ්ජාට්ඨානෙසු කම්මස්සකතං වා සච්චානුලොමිකං වා රූපං අනිච්චන්ති වා වෙදනා…පෙ॰… සඤ්ඤා… සඞ්ඛාරා… විඤ්ඤාණං අනිච්චන්ති වා, යං එවරූපිං අනුලොමිකං ඛන්තිං දිට්ඨිං රුචිං මුතිං පෙක්ඛං ධම්මනිජ්ඣානඛන්තිං පරතො අස්සුත්වා පටිලභති, අයං වුච්චති චින්තාමයා පඤ්ඤා…පෙ॰… සුත්වා පටිලභති, අයං වුච්චති සුතමයා පඤ්ඤා। සබ්බාපි සමාපන්නස්ස පඤ්ඤා භාවනාමයා පඤ්ඤා”ති (විභ॰ 768)।
bod:එවං චින්තාසුතභාවනාමයවසෙන තිවිධා।
bod:දුතියත්තිකෙ කාමාවචරධම්මෙ ආරබ්භ පවත්තා පඤ්ඤා <b>පරිත්තාරම්මණා</b>। රූපාවචරාරූපාවචරෙ ආරබ්භ පවත්තා <b>මහග්ගතාරම්මණා</b>। සා ලොකියවිපස්සනා। නිබ්බානං ආරබ්භ පවත්තා <b>අප්පමාණාරම්මණා</b>। සා ලොකුත්තරවිපස්සනාති එවං පරිත්තමහග්ගතාප්පමාණාරම්මණවසෙන තිවිධා।
bod:තතියත්තිකෙ <b>ආයො</b> නාම වුද්ධි, සා දුවිධා අනත්ථහානිතො අත්ථුප්පත්තිතො ච। තත්ථ කොසල්ලං <b>ආයකොසල්ලං</b>। යථාහ –
ind:“තත්ථ කතමං ආයකොසල්ලං? ඉමෙ මෙ ධම්මෙ මනසිකරොතො අනුප්පන්නා චෙව අකුසලා ධම්මා න උප්පජ්ජන්ති, උප්පන්නා ච අකුසලා ධම්මා පහීයන්ති, ඉමෙ වා පනිමෙ ධම්මෙ මනසිකරොතො අනුප්පන්නා චෙව කුසලා ධම්මා උප්පජ්ජන්ති। උප්පන්නා ච කුසලා ධම්මා භිය්යොභාවාය වෙපුල්ලාය භාවනාය පාරිපූරියා සංවත්තන්තීති, යා තත්ථ පඤ්ඤා <pb V=2.67/> පජානනා…පෙ॰… අමොහො ධම්මවිචයො සම්මාදිට්ඨි, ඉදං වුච්චති ආයකොසල්ල”න්ති (විභ॰ 771)।
bod:<b>අපායො</b>ති <pb M=2.70/> පන අවුද්ධි, සාපි දුවිධා අත්ථහානිතො ච අනත්ථුප්පත්තිතො ච। තත්ථ කොසල්ලං <b>අපායකොසල්ලං</b>। යථාහ “තත්ථ කතමං අපායකොසල්ලං? ඉමෙ ධම්මෙ මනසිකරොතො අනුප්පන්නා චෙව කුසලා ධම්මා න උප්පජ්ජන්තී”තිආදි (විභ॰ 771)।
bod:සබ්බත්ථ පන තෙසං තෙසං ධම්මානං උපායෙසු නිබ්බත්තිකාරණෙසු තංඛණප්පවත්තං ඨානුප්පත්තිකං කොසල්ලං උපායකොසල්ලං නාම। යථාහ – “සබ්බාපි තත්රුපායා පඤ්ඤා උපායකොසල්ල”න්ති (විභ॰ 771)। එවං ආයාපායඋපායකොසල්ලවසෙන තිවිධා।
bod:චතුත්ථත්තිකෙ අත්තනො ඛන්ධෙ ගහෙත්වා ආරද්ධා විපස්සනා පඤ්ඤා <b>අජ්ඣත්තාභිනිවෙසා</b>। පරස්ස ඛන්ධෙ බාහිරං වා අනින්ද්රියබද්ධරූපං ගහෙත්වා ආරද්ධා <b>බහිද්ධාභිනිවෙසා</b>। උභයං ගහෙත්වා ආරද්ධා <b>අජ්ඣත්තබහිද්ධාභිනිවෙසා</b>ති එවං අජ්ඣත්තාභිනිවෙසාදිවසෙන තිවිධා।
bod:428:<b>චතුක්කෙසු</b> පඨමචතුක්කෙ දුක්ඛසච්චං ආරබ්භ පවත්තං ඤාණං <b>දුක්ඛෙ ඤාණං</b>। දුක්ඛසමුදයං ආරබ්භ පවත්තං ඤාණං <b>දුක්ඛසමුදයෙ ඤාණං</b>। දුක්ඛනිරොධං ආරබ්භ පවත්තං ඤාණං <b>දුක්ඛනිරොධෙ ඤාණං</b>। දුක්ඛනිරොධගාමිනිං පටිපදං ආරබ්භ පවත්තං ඤාණං <b>දුක්ඛනිරොධගාමිනියා පටිපදාය ඤාණ</b>න්ති එවං චතූසු සච්චෙසු ඤාණවසෙන චතුබ්බිධා।
bod:දුතියචතුක්කෙ චතස්සො පටිසම්භිදා නාම අත්ථාදීසු පභෙදගතානි චත්තාරි ඤාණානි। වුත්තඤ්හෙතං – “අත්ථෙ ඤාණං අත්ථපටිසම්භිදා। ධම්මෙ ඤාණං ධම්මපටිසම්භිදා। තත්රධම්මනිරුත්තාභිලාපෙ ඤාණං නිරුත්තිපටිසම්භිදා। ඤාණෙසු ඤාණං පටිභානපටිසම්භිදා”ති (විභ॰ 718)।
bod:තත්ථ <b>අත්ථො</b>ති සඞ්ඛෙපතො හෙතුඵලස්සෙතං අධිවචනං। හෙතුඵලං හි යස්මා හෙතුඅනුසාරෙන අරියති අධිගමියති සම්පාපුණියති, තස්මා අත්ථොති වුච්චති। පභෙදතො පන යං කිඤ්චි පච්චයසම්භූතං, නිබ්බානං, භාසිතත්ථො, විපාකො, කිරියාති ඉමෙ පඤ්ච ධම්මා අත්ථොති වෙදිතබ්බා <pb V=2.68/>। තං අත්ථං පච්චවෙක්ඛන්තස්ස තස්මිං අත්ථෙ පභෙදගතං ඤාණං <b>අත්ථපටිසම්භිදා। ධම්මො</b>තිපි සඞ්ඛෙපතො පච්චයස්සෙතං අධිවචනං। පච්චයො හි යස්මා තං තං දහති පවත්තෙති වා සම්පාපුණිතුං වා දෙති, තස්මා ධම්මොති වුච්චති। පභෙදතො <pb M=2.71/> පන යො කොචි ඵලනිබ්බත්තකො හෙතු, අරියමග්ගො, භාසිතං, කුසලං, අකුසලන්ති ඉමෙ පඤ්ච ධම්මා ධම්මොති වෙදිතබ්බා। තං ධම්මං පච්චවෙක්ඛන්තස්ස තස්මිං ධම්මෙ පභෙදගතං ඤාණං <b>ධම්මපටිසම්භිදා</b>।
bod:අයමෙව හි අත්ථො අභිධම්මෙ –
ind:“දුක්ඛෙ ඤාණං අත්ථපටිසම්භිදා। දුක්ඛසමුදයෙ ඤාණං ධම්මපටිසම්භිදා। හෙතුම්හි ඤාණං ධම්මපටිසම්භිදා। හෙතුඵලෙ ඤාණං අත්ථපටිසම්භිදා। යෙ ධම්මා ජාතා භූතා සඤ්ජාතා නිබ්බත්තා අභිනිබ්බත්තා පාතුභූතා। ඉමෙසු ධම්මෙසු ඤාණං අත්ථපටිසම්භිදා। යම්හා ධම්මා තෙ ධම්මා ජාතා භූතා සඤ්ජාතා නිබ්බත්තා අභිනිබ්බත්තා පාතුභූතා, තෙසු ධම්මෙසු ඤාණං ධම්මපටිසම්භිදා। ජරාමරණෙ ඤාණං අත්ථපටිසම්භිදා। ජරාමරණසමුදයෙ ඤාණං ධම්මපටිසම්භිදා…පෙ॰… සඞ්ඛාරනිරොධෙ ඤාණං අත්ථපටිසම්භිදා। සඞ්ඛාරනිරොධගාමිනියා පටිපදාය ඤාණං ධම්මපටිසම්භිදා। ඉධ භික්ඛු ධම්මං ජානාති සුත්තං ගෙය්යං…පෙ॰… වෙදල්ලං। අයං වුච්චති ධම්මපටිසම්භිදා। සො තස්ස තස්සෙව භාසිතස්ස අත්ථං ජානාති ‘අයං ඉමස්ස භාසිතස්ස අත්ථො, අයං ඉමස්ස භාසිතස්ස අත්ථො’ති। අයං වුච්චති අත්ථපටිසම්භිදා। කතමෙ ධම්මා කුසලා? යස්මිං සමයෙ කාමාවචරං කුසලං චිත්තං උප්පන්නං හොති…පෙ॰… ඉමෙ ධම්මා කුසලා। ඉමෙසු ධම්මෙසු ඤාණං ධම්මපටිසම්භිදා। තෙසං විපාකෙ ඤාණං අත්ථපටිසම්භිදා”තිආදිනා (විභ॰ 719 ආදයො) නයෙන විභජිත්වා දස්සිතො।
bod:<b>තත්රධම්මනිරුත්තාභිලාපෙ ඤාණ</b>න්ති තස්මිං අත්ථෙ ච ධම්මෙ ච යා සභාවනිරුත්ති අබ්යභිචාරී වොහාරො। තදභිලාපෙ තස්ස භාසනෙ උදීරණෙ තං භාසිතං ලපිතං උදීරිතං සුත්වාව අයං සභාවනිරුත්ති, අයං න සභාවනිරුත්තීති එවං තස්සා ධම්මනිරුත්තිසඤ්ඤිතාය සභාවනිරුත්තියා මාගධිකාය සබ්බසත්තානං මූලභාසාය පභෙදගතං ඤාණං <b>නිරුත්තිපටිසම්භිදා</b>। නිරුත්තිපටිසම්භිදාප්පත්තො හි ඵස්සො වෙදනාති එවමාදිවචනං සුත්වාව අයං සභාවනිරුත්තීති ජානාති। ඵස්සා වෙදනොති එවමාදිකං පන අයං න සභාවනිරුත්තීති।
bod:<b>ඤාණෙසු</b> <pb M=2.72/> <pb V=2.69/> <b>ඤාණ</b>න්ති සබ්බත්ථ ඤාණමාරම්මණං කත්වා පච්චවෙක්ඛන්තස්ස ඤාණාරම්මණං ඤාණං, යථාවුත්තෙසු වා තෙසු ඤාණෙසු සගොචරකිච්චාදිවසෙන විත්ථාරතො ඤාණං <b>පටිභානපටිසම්භිදා</b>ති අත්ථො।
bod:429:චතස්සොපි චෙතා පටිසම්භිදා ද්වීසු ඨානෙසු පභෙදං ගච්ඡන්ති සෙක්ඛභූමියඤ්ච අසෙක්ඛභූමියඤ්ච।
bod:තත්ථ අග්ගසාවකානං මහාසාවකානඤ්ච අසෙක්ඛභූමියං පභෙදගතා। ආනන්දත්ථෙරචිත්තගහපතිධම්මිකඋපාසකඋපාලිගහපතිඛුජ්ජුත්තරාඋපාසිකාදීනං සෙක්ඛභූමියං। එවං ද්වීසු භූමීසු පභෙදං ගච්ඡන්තියොපි චෙතා අධිගමෙන පරියත්තියා සවනෙන පරිපුච්ඡාය පුබ්බයොගෙන චාති ඉමෙහි පඤ්චහාකාරෙහි විසදා හොන්ති।
bod:තත්ථ <b>අධිගමො</b> නාම අරහත්තප්පත්ති। <b>පරියත්ති</b> නාම බුද්ධවචනස්ස පරියාපුණනං। <b>සවනං</b> නාම සක්කච්චං අත්ථිං කත්වා ධම්මස්සවනං। <b>පරිපුච්ඡා</b> නාම පාළිඅට්ඨකථාදීසු ගණ්ඨිපදඅත්ථපදවිනිච්ඡයකථා, <b>පුබ්බයොගො</b> නාම පුබ්බබුද්ධානං සාසනෙ ගතපච්චාගතිකභාවෙන යාව අනුලොමං ගොත්රභුසමීපං, තාව විපස්සනානුයොගො।
bod:අපරෙ ආහු –
gax:“පුබ්බයොගො බාහුසච්චං, දෙසභාසා ච ආගමො।
gax:පරිපුච්ඡා අධිගමො, ගරුසන්නිස්සයො තථා।
gae:මිත්තසම්පත්ති චෙවාති, පටිසම්භිදපච්චයා”ති॥
bod:තත්ථ <b>පුබ්බයොගො</b> වුත්තනයොව। <b>බාහුසච්චං</b> නාම තෙසු තෙසු සත්ථෙසු ච සිප්පායතනෙසු ච කුසලතා। <b>දෙසභාසා</b> නාම එකසතවොහාරකුසලතා। විසෙසෙන පන මාගධිකෙ කොසල්ලං। <b>ආගමො</b> නාම අන්තමසො ඔපම්මවග්ගමත්තස්සපි බුද්ධවචනස්ස පරියාපුණනං। <b>පරිපුච්ඡා</b> නාම එකගාථායපි අත්ථවිනිච්ඡයපුච්ඡනං। <b>අධිගමො</b> නාම සොතාපන්නතා වා…පෙ॰… අරහත්තං වා। <b>ගරුසන්නිස්සයො</b> <pb V=2.70/> නාම සුතපටිභානබහුලානං ගරූනං සන්තිකෙ වාසො। <b>මිත්තසම්පත්ති</b> නාම තථාරූපානංයෙව මිත්තානං පටිලාභොති।
bod:තත්ථ බුද්ධා ච පච්චෙකබුද්ධා ච පුබ්බයොගඤ්චෙව අධිගමඤ්ච නිස්සාය පටිසම්භිදා පාපුණන්ති। සාවකා සබ්බානිපි එතානි කාරණානි। පටිසම්භිදාප්පත්තියා ච පාටියෙක්කො <pb M=2.73/> කම්මට්ඨානභාවනානුයොගො නාම නත්ථි। සෙක්ඛානං පන සෙක්ඛඵලවිමොක්ඛන්තිකා। අසෙක්ඛානං අසෙක්ඛඵලවිමොක්ඛන්තිකාව පටිසම්භිදාප්පත්ති හොති। තථාගතානං හි දසබලානි විය අරියානං අරියඵලෙනෙව පටිසම්භිදා ඉජ්ඣන්තීති ඉමා පටිසම්භිදා සන්ධාය වුත්තං චතුපටිසම්භිදාවසෙන චතුබ්බිධාති।
sub:පඤ්ඤාභූමි-මූල-සරීරවවත්ථානං
bod:430:කථං <b>භාවෙතබ්බා</b>ති එත්ථ පන යස්මා ඉමාය පඤ්ඤාය ඛන්ධායතනධාතුඉන්ද්රියසච්චපටිච්චසමුප්පාදාදිභෙදා ධම්මා <b>භූමි</b>। සීලවිසුද්ධි චෙව චිත්තවිසුද්ධි චාති ඉමා ද්වෙ විසුද්ධියො <b>මූලං</b>। දිට්ඨිවිසුද්ධි, කඞ්ඛාවිතරණවිසුද්ධි, මග්ගාමග්ගඤාණදස්සනවිසුද්ධි, පටිපදාඤාණදස්සනවිසුද්ධි, ඤාණදස්සනවිසුද්ධීති ඉමා පඤ්ච විසුද්ධියො <b>සරීරං</b>। තස්මා තෙසු භූමිභූතෙසු ධම්මෙසු උග්ගහපරිපුච්ඡාවසෙන ඤාණපරිචයං කත්වා මූලභූතා ද්වෙ විසුද්ධියො සම්පාදෙත්වා සරීරභූතා පඤ්ච විසුද්ධියො සම්පාදෙන්තෙන භාවෙතබ්බා। අයමෙත්ථ සඞ්ඛෙපො।
bod:431:අයං පන විත්ථාරො, යං තාව වුත්තං “ඛන්ධායතනධාතුඉන්ද්රියසච්චපටිච්චසමුප්පාදාදිභෙදා ධම්මා භූමී”ති, එත්ථ <b>ඛන්ධා</b>ති පඤ්ච ඛන්ධා රූපක්ඛන්ධො වෙදනාක්ඛන්ධො සඤ්ඤාක්ඛන්ධො සඞ්ඛාරක්ඛන්ධො විඤ්ඤාණක්ඛන්ධොති।
sub:රූපක්ඛන්ධකථා
bod:432:තත්ථ යං කිඤ්චි සීතාදීහි රුප්පනලක්ඛණං ධම්මජාතං, සබ්බං තං එකතො කත්වා <b>රූපක්ඛන්ධො</b>ති වෙදිතබ්බං।
bod:තදෙතං රුප්පනලක්ඛණෙන එකවිධම්පි භූතොපාදායභෙදතො දුවිධං।
bod:තත්ථ <pb V=2.71/> භූතරූපං චතුබ්බිධං – පථවීධාතු ආපොධාතු තෙජොධාතු වායොධාතූති। තාසං ලක්ඛණරසපච්චුපට්ඨානානි චතුධාතුවවත්ථානෙ වුත්තානි। පදට්ඨානතො පන තා සබ්බාපි අවසෙසධාතුත්තයපදට්ඨානා।
bod:උපාදාරූපං චතුවීසතිවිධං – චක්ඛු, සොතං, ඝානං, ජිව්හා, කායො, රූපං, සද්දො, ගන්ධො, රසො, ඉත්ථින්ද්රියං, පුරිසින්ද්රියං, ජීවිතින්ද්රියං, හදයවත්ථු, කායවිඤ්ඤත්ති, වචීවිඤ්ඤත්ති, ආකාසධාතු, රූපස්ස ලහුතා, රූපස්ස මුදුතා <pb M=2.74/>, රූපස්ස කම්මඤ්ඤතා, රූපස්ස උපචයො, රූපස්ස සන්තති, රූපස්ස ජරතා, රූපස්ස අනිච්චතා, කබළීකාරො ආහාරොති।
bod:433:තත්ථ රූපාභිඝාතාරහතප්පසාදලක්ඛණං දට්ඨුකාමතානිදානකම්මසමුට්ඨානභූතප්පසාදලක්ඛණං වා <b>චක්ඛු,</b> රූපෙසු ආවිඤ්ඡනරසං, චක්ඛුවිඤ්ඤාණස්ස ආධාරභාවපච්චුපට්ඨානං, දට්ඨුකාමතානිදානකම්මජභූතපදට්ඨානං।
bod:සද්දාභිඝාතාරහභූතප්පසාදලක්ඛණං, සොතුකාමතානිදානකම්මසමුට්ඨානභූතප්පසාදලක්ඛණං වා <b>සොතං,</b> සද්දෙසු ආවිඤ්ඡනරසං, සොතවිඤ්ඤාණස්ස ආධාරභාවපච්චුපට්ඨානං, සොතුකාමතානිදානකම්මජභූතපදට්ඨානං।
bod:ගන්ධාභිඝාතාරහභූතප්පසාදලක්ඛණං, ඝායිතුකාමතානිදානකම්මසමුට්ඨානභූතප්පසාදලක්ඛණං වා <b>ඝානං,</b> ගන්ධෙසු ආවිඤ්ඡනරසං, ඝානවිඤ්ඤාණස්ස ආධාරභාවපච්චුපට්ඨානං, ඝායිතුකාමතානිදානකම්මජභූතපදට්ඨානං।
bod:රසාභිඝාතාරහභූතප්පසාදලක්ඛණා, සායිතුකාමතානිදානකම්මසමුට්ඨානභූතප්පසාදලක්ඛණා වා <b>ජිව්හා,</b> රසෙසු ආවිඤ්ඡනරසා, ජිව්හාවිඤ්ඤාණස්ස ආධාරභාවපච්චුපට්ඨානා, සායිතුකාමතානිදානකම්මජභූතපදට්ඨානා।
bod:ඵොට්ඨබ්බාභිඝාතාරහභූතප්පසාදලක්ඛණො, ඵුසිතුකාමතානිදානකම්මසමුට්ඨානභූතප්පසාදලක්ඛණො වා <b>කායො,</b> ඵොට්ඨබ්බෙසු ආවිඤ්ඡනරසො, කායවිඤ්ඤාණස්ස ආධාරභාවපච්චුපට්ඨානො, ඵුසිතුකාමතානිදානකම්මජභූතපදට්ඨානො।
bod:434:කෙචි <pb V=2.72/> පන “තෙජාධිකානං භූතානං පසාදො චක්ඛු, වායුපථවීආපාධිකානං භූතානං පසාදා සොතඝානජිව්හා, කායො සබ්බෙසම්පී”ති වදන්ති। අපරෙ “තෙජාධිකානං පසාදො චක්ඛු, විවරවායුආපපථවාධිකානං සොතඝානජිව්හාකායා”ති වදන්ති। තෙ වත්තබ්බා “සුත්තං ආහරථා”ති। අද්ධා සුත්තමෙව න දක්ඛිස්සන්ති। කෙචි පනෙත්ථ “තෙජාදීනං ගුණෙහි රූපාදීහි අනුගය්හභාවතො”ති කාරණං <b>දස්සෙන්ති</b>। තෙ වත්තබ්බා “කො පනෙවමාහරූපාදයො තෙජාදීනං ගුණා’ති। අවිනිබ්භොගවුත්තීසු හි භූතෙසු අයං ඉමස්ස ගුණො අයං ඉමස්ස ගුණොති න ලබ්භා වත්තු”න්ති। අථාපි වදෙය්යුං “යථා තෙසු තෙසු සම්භාරෙසු තස්ස තස්ස <pb M=2.75/> භූතස්ස අධිකතාය පථවීආදීනං සන්ධාරණාදීනි කිච්චානි ඉච්ඡථ, එවං තෙජාදිඅධිකෙසු සම්භාරෙසු රූපාදීනං අධිකභාවදස්සනතො ඉච්ඡිතබ්බමෙතං රූපාදයො තෙසං ගුණා”ති। තෙ වත්තබ්බා “ඉච්ඡෙය්යාම, යදි ආපාධිකස්ස ආසවස්ස ගන්ධතො පථවීඅධිකෙ කප්පාසෙ ගන්ධො අධිකතරො සියා, තෙජාධිකස්ස ච උණ්හොදකස්ස වණ්ණතො සීතුදකස්ස වණ්ණො පරිහායෙථ”। යස්මා පනෙතං උභයම්පි නත්ථි, තස්මා පහායෙතං එතෙසං නිස්සයභූතානං විසෙසකප්පනං, “යථා අවිසෙසෙපි එකකලාපෙ භූතානං රූපරසාදයො අඤ්ඤමඤ්ඤං විසදිසා හොන්ති, එවං චක්ඛුපසාදාදයො අවිජ්ජමානෙපි අඤ්ඤස්මිං විසෙසකාරණෙ”ති ගහෙතබ්බමෙතං।
bod:කිං පන තං යං අඤ්ඤමඤ්ඤස්ස අසාධාරණං? කම්මමෙව නෙසං විසෙසකාරණං। තස්මා කම්මවිසෙසතො එතෙසං විසෙසො, න භූතවිසෙසතො। භූතවිසෙසෙ හි සති පසාදොව න උප්පජ්ජති। සමානානඤ්හි පසාදො, න විසමානානන්ති පොරාණා।
bod:435:එවං කම්මවිසෙසතො විසෙසවන්තෙසු ච එතෙසු චක්ඛුසොතානි <b>අසම්පත්තවිසයගාහකානි,</b> අත්තනො නිස්සයං අනල්ලීනනිස්සයෙ එව විසයෙ විඤ්ඤාණහෙතුත්තා। ඝානජිව්හාකායා <b>සම්පත්තවිසයගාහකා,</b> නිස්සයවසෙන චෙව, සයඤ්ච, අත්තනො නිස්සයං අල්ලීනෙයෙව විසයෙ විඤ්ඤාණහෙතුත්තා।
bod:436:<b>චක්ඛු</b> චෙත්ථ යදෙතං ලොකෙ නීලපඛුමසමාකිණ්ණකණ්හසුක්කමණ්ඩලවිචිත්තං නීලුප්පලදලසන්නිභං චක්ඛූති වුච්චති। තස්ස සසම්භාරචක්ඛුනො සෙතමණ්ඩලපරික්ඛිත්තස්ස කණ්හමණ්ඩලස්ස මජ්ඣෙ අභිමුඛෙ ඨිතානං සරීරසණ්ඨානුප්පත්තිපදෙසෙ සත්තසු පිචුපටලෙසු ආසිත්තතෙලං පිචුපටලානි විය සත්ත අක්ඛිපටලානිබ්යාපෙත්වා ධාරණන්හාපනමණ්ඩනබීජනකිච්චාහි <pb V=2.73/> චතූහි ධාතීහි ඛත්තියකුමාරො විය සන්ධාරණබන්ධනපරිපාචනසමුදීරණකිච්චාහි චතූහි ධාතූහි කතූපකාරං උතුචිත්තාහාරෙහි උපත්ථම්භියමානං ආයුනා අනුපාලියමානං <pb M=2.76/> වණ්ණගන්ධරසාදීහි පරිවුතං පමාණතො ඌකාසිරමත්තං චක්ඛුවිඤ්ඤාණාදීනං යථාරහං වත්ථුද්වාරභාවං සාධයමානං තිට්ඨති। වුත්තම්පි චෙතං ධම්මසෙනාපතිනා –
gax:“යෙන චක්ඛුපසාදෙන, රූපානි මනුපස්සති।
gae:පරිත්තං සුඛුමං එතං, ඌකාසිරසමූපම”න්ති॥
bod:සසම්භාරසොතබිලස්ස අන්තො තනුතම්බලොමාචිතෙ අඞ්ගුලිවෙධකසණ්ඨානෙ පදෙසෙ <b>සොතං</b> වුත්තප්පකාරාහි ධාතූහි කතූපකාරං උතුචිත්තාහාරෙහි උපත්ථම්භියමානං ආයුනා අනුපාලියමානං වණ්ණාදීහි පරිවුතං සොතවිඤ්ඤාණාදීනං යථාරහං වත්ථුද්වාරභාවං සාධයමානං තිට්ඨති।
bod:සසම්භාරඝානබිලස්ස අන්තො අජපදසණ්ඨානෙ පදෙසෙ <b>ඝානං</b> යථාවුත්තප්පකාරුපකාරුපත්ථම්භනානුපාලනපරිවාරං ඝානවිඤ්ඤාණාදීනං යථාරහං වත්ථුද්වාරභාවං සාධයමානං තිට්ඨති।
bod:සසම්භාරජිව්හාමජ්ඣස්ස උපරි උප්පලදලග්ගසණ්ඨානෙ පදෙසෙ <b>ජිව්හා</b> යථාවුත්තප්පකාරුපකාරුපත්ථම්භනානුපාලනපරිවාරා ජිව්හාවිඤ්ඤාණාදීනං යථාරහං වත්ථුද්වාරභාවං සාධයමානා තිට්ඨති।
bod:යාවතා පන ඉමස්මිං කායෙ උපාදිණ්ණරූපං නාම අත්ථි। සබ්බත්ථ <b>කායො</b> කප්පාසපටලෙ ස්නෙහො විය වුත්තප්පකාරුපකාරුපත්ථම්භනානුපාලනපරිවාරොව හුත්වා කායවිඤ්ඤාණාදීනං යථාරහං වත්ථුද්වාරභාවං සාධයමානො තිට්ඨති।
bod:වම්මිකඋදකාකාසගාමසිවථිකසඞ්ඛාතසගොචරනින්නා විය ච අහිසුසුමාරපක්ඛීකුක්කුරසිඞ්ගාලාරූපාදිසගොචරනින්නාව එතෙ චක්ඛාදයොති දට්ඨබ්බා।
bod:437:තතො පරෙසු පන රූපාදීසු චක්ඛුපටිහනනලක්ඛණං <b>රූපං,</b> චක්ඛුවිඤ්ඤාණස්ස විසයභාවරසං <pb V=2.74/>, තස්සෙව ගොචරපච්චුපට්ඨානං, චතුමහාභූතපදට්ඨානං। යථා චෙතං තථා සබ්බානිපි උපාදාරූපානි। යත්ථ පන විසෙසො අත්ථි, තත්ථ වක්ඛාම। තයිදං නීලං පීතකන්තිආදිවසෙන අනෙකවිධං।
bod:සොතපටිහනනලක්ඛණො <pb M=2.77/> <b>සද්දො,</b> සොතවිඤ්ඤාණස්ස විසයභාවරසො, තස්සෙව ගොචරපච්චුපට්ඨානො। භෙරිසද්දො මුදිඞ්ගසද්දොතිආදිනා නයෙන අනෙකවිධො।
bod:ඝානපටිහනනලක්ඛණො <b>ගන්ධො,</b> ඝානවිඤ්ඤාණස්ස විසයභාවරසො, තස්සෙව ගොචරපච්චුපට්ඨානො। මූලගන්ධො සාරගන්ධොතිආදිනා නයෙන අනෙකවිධො।
bod:ජිව්හාපටිහනනලක්ඛණො <b>රසො,</b> ජිව්හාවිඤ්ඤාණස්ස විසයභාවරසො, තස්සෙව ගොචරපච්චුපට්ඨානො। මූලරසො ඛන්ධරසොතිආදිනා නයෙන අනෙකවිධො।
bod:438:ඉත්ථිභාවලක්ඛණං <b>ඉත්ථින්ද්රියං,</b> ඉත්ථීති පකාසනරසං, ඉත්ථිලිඞ්ගනිමිත්තකුත්තාකප්පානං කාරණභාවපච්චුපට්ඨානං। පුරිසභාවලක්ඛණං <b>පුරිසින්ද්රියං,</b> පුරිසොති පකාසනරසං, පුරිසලිඞ්ගනිමිත්තකුත්තාකප්පානං කාරණභාවපච්චුපට්ඨානං। තදුභයම්පි කායප්පසාදො විය සකලසරීරං බ්යාපකමෙව, න ච කායපසාදෙන ඨිතොකාසෙ ඨිතන්ති වා අට්ඨිතොකාසෙ ඨිතන්ති වාති වත්තබ්බතං ආපජ්ජති, රූපරසාදයො විය අඤ්ඤමඤ්ඤං සඞ්කරො නත්ථි।
bod:439:සහජරූපානුපාලනලක්ඛණං <b>ජීවිතින්ද්රියං,</b> තෙසං පවත්තනරසං, තෙසඤ්ඤෙව ඨපනපච්චුපට්ඨානං, යාපයිතබ්බභූතපදට්ඨානං। සන්තෙපි ච අනුපාලනලක්ඛණාදිම්හි විධානෙ අත්ථික්ඛණෙයෙව තං සහජරූපානි අනුපාලෙති උදකං විය උප්පලාදීනි। යථාසකං පච්චයුප්පන්නෙපි ච ධම්මෙ පාලෙති ධාති විය කුමාරං। සයං පවත්තිතධම්මසම්බන්ධෙනෙව ච පවත්තති නියාමකො විය। න භඞ්ගතො උද්ධං පවත්තති, අත්තනො ච පවත්තයිතබ්බානඤ්ච අභාවා। න භඞ්ගක්ඛණෙ ඨපෙති, සයං භිජ්ජමානත්තා। ඛීයමානො විය වට්ටිස්නෙහො දීපසිඛං। න ච අනුපාලනපවත්තනට්ඨපනානුභාවවිරහිතං, යථාවුත්තක්ඛණෙ තස්ස තස්ස සාධනතොති දට්ඨබ්බං।
bod:440:මනොධාතුමනොවිඤ්ඤාණධාතූනං නිස්සයලක්ඛණං <b>හදයවත්ථු,</b> තාසඤ්ඤෙව ධාතූනං ආධාරණරසං <pb V=2.75/>, උබ්බහනපච්චුපට්ඨානං। හදයස්ස අන්තො කායගතාසතිකථායං <pb M=2.78/> වුත්තප්පකාරං ලොහිතං නිස්සාය සන්ධාරණාදිකිච්චෙහි භූතෙහි කතූපකාරං උතුචිත්තාහාරෙහි උපත්ථම්භියමානං ආයුනා අනුපාලියමානං මනොධාතුමනොවිඤ්ඤාණධාතූනඤ්චෙව තංසම්පයුත්තධම්මානඤ්ච වත්ථුභාවං සාධයමානං තිට්ඨති।
bod:441:අභික්කමාදිපවත්තකචිත්තසමුට්ඨානවායොධාතුයා සහජරූපකායථම්භනසන්ධාරණචලනස්ස පච්චයො ආකාරවිකාරො <b>කායවිඤ්ඤත්ති,</b> අධිප්පායපකාසනරසා, කායවිප්ඵන්දනහෙතුභාවපච්චුපට්ඨානා, චිත්තසමුට්ඨානවායොධාතුපදට්ඨානා। සා පනෙසා කායවිප්ඵන්දනෙන අධිප්පායවිඤ්ඤාපනහෙතුත්තා, සයඤ්ච තෙන කායවිප්ඵන්දනසඞ්ඛාතෙන කායෙන විඤ්ඤෙය්යත්තා “කායවිඤ්ඤත්තී”ති වුච්චති। තාය ච පන චලිතෙහි චිත්තජරූපෙහි අභිසම්බන්ධානං උතුජාදීනම්පි චලනතො අභික්කමාදයො පවත්තන්තීති වෙදිතබ්බා।
bod:වචීභෙදපවත්තකචිත්තසමුට්ඨානපථවීධාතුයා උපාදිණ්ණඝට්ටනස්ස පච්චයො ආකාරවිකාරො <b>වචීවිඤ්ඤත්ති,</b> අධිප්පායප්පකාසනරසා, වචීඝොසහෙතුභාවපච්චුපට්ඨානා, චිත්තසමුට්ඨානපථවීධාතුපදට්ඨානා। සා පනෙසා වචීඝොසෙන අධිප්පායවිඤ්ඤාපනහෙතුත්තා, සයඤ්ච තාය වචීඝොසසඞ්ඛාතාය වාචාය විඤ්ඤෙය්යත්තා “වචීවිඤ්ඤත්තී”ති වුච්චති। යථා හි අරඤ්ඤෙ උස්සාපෙත්වා බන්ධගොසීසාදිඋදකනිමිත්තං දිස්වා උදකමෙත්ථ අත්ථීති විඤ්ඤායති, එවං කායවිප්ඵන්දනඤ්චෙව වචීඝොසඤ්ච ගහෙත්වා කායවචීවිඤ්ඤත්තියොපි විඤ්ඤායන්ති।
bod:442:රූපපරිච්ඡෙදලක්ඛණා <b>ආකාසධාතු,</b> රූපපරියන්තප්පකාසනරසා, රූපමරියාදාපච්චුපට්ඨානා, අසම්ඵුට්ඨභාවච්ඡිද්දවිවරභාවපච්චුපට්ඨානා වා, පරිච්ඡින්නරූපපදට්ඨානා। යාය පරිච්ඡින්නෙසු රූපෙසු ඉදමිතො උද්ධමධො තිරියන්ති ච හොති।
bod:443:අදන්ධතාලක්ඛණා <b>රූපස්ස ලහුතා,</b> රූපානං ගරුභාවවිනොදනරසා, ලහුපරිවත්තිතාපච්චුපට්ඨානා, ලහුරූපපදට්ඨානා। අථද්ධතාලක්ඛණා <b>රූපස්ස මුදුතා,</b> රූපානං ථද්ධභාවවිනොදනරසා, සබ්බකිරියාසු අවිරොධිතාපච්චුපට්ඨානා, මුදුරූපපදට්ඨානා। සරීරකිරියානුකූලකම්මඤ්ඤභාවලක්ඛණා <b>රූපස්ස</b> <pb M=2.79/> <b>කම්මඤ්ඤතා,</b> අකම්මඤ්ඤතාවිනොදනරසා, අදුබ්බලභාවපච්චුපට්ඨානා, කම්මඤ්ඤරූපපදට්ඨානා।
bod:එතා <pb V=2.76/> පන තිස්සො න අඤ්ඤමඤ්ඤං විජහන්ති, එවං සන්තෙපි යො අරොගිනො විය රූපානං ලහුභාවො අදන්ධතා ලහුපරිවත්තිප්පකාරො රූපදන්ධත්තකරධාතුක්ඛොභපටිපක්ඛපච්චයසමුට්ඨානො, සො රූපවිකාරො <b>රූපස්ස ලහුතා</b>। යො පන සුපරිමද්දිතචම්මස්සෙව රූපානං මුදුභාවො සබ්බකිරියාවිසෙසෙසු වසවත්තනභාවමද්දවප්පකාරො රූපත්ථද්ධත්තකරධාතුක්ඛොභපටිපක්ඛපච්චයසමුට්ඨානො, සො රූපවිකාරො <b>රූපස්ස මුදුතා</b>। යො පන සුදන්තසුවණ්ණස්සෙව රූපානං කම්මඤ්ඤභාවො සරීරකිරියානුකූලභාවප්පකාරො සරීරකිරියානං අනනුකූලකරධාතුක්ඛොභපටිපක්ඛපච්චයසමුට්ඨානො, සො රූපවිකාරො <b>රූපස්ස කම්මඤ්ඤතා</b>ති එවමෙතාසං විසෙසො වෙදිතබ්බො।
bod:444:ආචයලක්ඛණො <b>රූපස්ස උපචයො,</b> පුබ්බන්තතො රූපානං උම්මුජ්ජාපනරසො, නිය්යාතනපච්චුපට්ඨානො, පරිපුණ්ණභාවපච්චුපට්ඨානො වා, උපචිතරූපපදට්ඨානො। පවත්තිලක්ඛණා <b>රූපස්ස සන්තති,</b> අනුප්පබන්ධනරසා, අනුපච්ඡෙදපච්චුපට්ඨානා, අනුප්පබන්ධකරූපපදට්ඨානා। උභයම්පෙතං ජාතිරූපස්සෙවාධිවචනං, ආකාරනානත්තතො පන වෙනෙය්යවසෙන ච “උපචයො සන්තතී”ති උද්දෙසදෙසනා කතා। යස්මා පනෙත්ථ අත්ථතො නානත්තං නත්ථි, තස්මා ඉමෙසං පදානං නිද්දෙසෙ “යො ආයතනානං ආචයො, සො රූපස්ස උපචයො। යො රූපස්ස උපචයො, සා රූපස්ස සන්තතී”ති (ධ॰ ස॰ 641-642) වුත්තං। අට්ඨකථායම්පි “ආචයො නාම නිබ්බත්ති, උපචයො නාම වඩ්ඪි, සන්තති නාම පවත්තී”ති (ධ॰ ස॰ අට්ඨ॰ 641) වත්වා “නදීතීරෙ ඛතකූපකම්හි උදකුග්ගමනකාලො විය ආචයො නිබ්බත්ති, පරිපුණ්ණකාලො විය උපචයො වඩ්ඪි, අජ්ඣොත්ථරිත්වා ගමනකාලො විය සන්තති පවත්තී”ති (ධ॰ ස॰ අට්ඨ॰ 641) උපමා කතා।
bod:උපමාවසානෙ ච “එවං කිං කථිතං හොති? ආයතනෙන ආචයො කථිතො, ආචයෙන ආයතනං කථිත”න්ති වුත්තං। තස්මා යා රූපානං පඨමාභිනිබ්බත්ති, සා ආචයො। යා තෙසං උපරි අඤ්ඤෙසම්පි නිබ්බත්තමානානං නිබ්බත්ති, සා වඩ්ඪිආකාරෙන උපට්ඨානතො උපචයො। යා තෙසම්පි උපරි පුනප්පුනං <pb M=2.80/> අඤ්ඤෙසං නිබ්බත්තමානානං නිබ්බත්ති, සා අනුපබන්ධාකාරෙන උපට්ඨානතො සන්තතීති ච පවුච්චතීති වෙදිතබ්බා।
bod:රූපපරිපාකලක්ඛණා <b>ජරතා,</b> උපනයනරසා, සභාවානපගමෙපි නවභාවාපගමපච්චුපට්ඨානා වීහිපුරාණභාවො විය, පරිපච්චමානරූපපදට්ඨානා। ඛණ්ඩිච්චාදිභාවෙන දන්තාදීසු විකාරදස්සනතො <pb V=2.77/> ඉදං පාකටජරං සන්ධාය වුත්තං। අරූපධම්මානං පන පටිච්ඡන්නජරා නාම හොති, තස්සා එස විකාරො නත්ථි, යා ච පථවී උදකපබ්බතචන්දිමසූරියාදීසු අවීචිජරා නාම।
bod:පරිභෙදලක්ඛණා <b>රූපස්ස අනිච්චතා,</b> සංසීදනරසා, ඛයවයපච්චුපට්ඨානා, පරිභිජ්ජමානරූපපදට්ඨානා।
bod:445:ඔජාලක්ඛණො <b>කබළීකාරො ආහාරො,</b> රූපාහරණරසො, උපත්ථම්භනපච්චුපට්ඨානො, කබළං කත්වා ආහරිතබ්බවත්ථුපදට්ඨානො। යාය ඔජාය සත්තා යාපෙන්ති, තස්සා එතං අධිවචනං।
bod:446:ඉමානි තාව පාළියං ආගතරූපානෙව। අට්ඨකථායං පන බලරූපං සම්භවරූපං ජාතිරූපං රොගරූපං එකච්චානං මතෙන මිද්ධරූපන්ති එවං අඤ්ඤානිපි රූපානි ආහරිත්වා “අද්ධා මුනීසි සම්බුද්ධො, නත්ථි නීවරණා තවා”තිආදීනි (සු॰ නි॰ 546) වත්වා මිද්ධරූපං තාව නත්ථියෙවාති පටික්ඛිත්තං। ඉතරෙසු රොගරූපං ජරතාඅනිච්චතාග්ගහණෙන ගහිතමෙව, ජාතිරූපං උපචයසන්තතිග්ගහණෙන, සම්භවරූපං ආපොධාතුග්ගහණෙන, බලරූපං වායොධාතුග්ගහණෙන ගහිතමෙව। තස්මා තෙසු එකම්පි විසුං නත්ථීති සන්නිට්ඨානං කතං।
bod:ඉති ඉදං චතුවීසතිවිධං උපාදාරූපං පුබ්බෙ වුත්තං චතුබ්බිධං භූතරූපඤ්චාති අට්ඨවීසතිවිධං රූපං හොති අනූනමනධිකං।
bod:447:තං සබ්බම්පි න හෙතු අහෙතුකං හෙතුවිප්පයුත්තං සප්පච්චයං ලොකියං සාසවමෙවාතිආදිනා නයෙන <b>එකවිධං</b>।
bod:අජ්ඣත්තිකං බාහිරං, ඔළාරිකං සුඛුමං, දූරෙ සන්තිකෙ, නිප්ඵන්නං අනිප්ඵන්නං, පසාදරූපං නපසාදරූපං, ඉන්ද්රියං අනින්ද්රියං, උපාදිණ්ණං අනුපාදිණ්ණන්තිආදිවසෙන <b>දුවිධං</b>।
bod:තත්ථ <pb M=2.81/> චක්ඛාදිපඤ්චවිධං අත්තභාවං අධිකිච්ච පවත්තත්තා <b>අජ්ඣත්තිකං,</b> සෙසං තතො බාහිරත්තා <b>බාහිරං</b>। චක්ඛාදීනි නව ආපොධාතුවජ්ජිතා තිස්සො ධාතුයො චාති ද්වාදසවිධං ඝට්ටනවසෙන ගහෙතබ්බතො <b>ඔළාරිකං,</b> සෙසං තතො විපරීතත්තා <b>සුඛුමං</b>। යං සුඛුමං තදෙව දුප්පටිවිජ්ඣසභාවත්තා <pb V=2.78/> <b>දූරෙ,</b> ඉතරං සුප්පටිවිජ්ඣසභාවත්තා <b>සන්තිකෙ</b>। චතස්සො ධාතුයො, චක්ඛාදීනි තෙරස, කබළීකාරාහාරො චාති අට්ඨාරසවිධං රූපං පරිච්ඡෙදවිකාරලක්ඛණභාවං අතික්කමිත්වා සභාවෙනෙව පරිග්ගහෙතබ්බතො <b>නිප්ඵන්නං,</b> සෙසං තබ්බිපරීතතාය <b>අනිප්ඵන්නං</b>। චක්ඛාදිපඤ්චවිධං රූපාදීනං ගහණපච්චයභාවෙන ආදාසතලං විය විප්පසන්නත්තා <b>පසාදරූපං,</b> ඉතරං තතො විපරීතත්තා <b>නපසාදරූපං</b>। පසාදරූපමෙව ඉත්ථින්ද්රියාදිත්තයෙන සද්ධිං අධිපතියට්ඨෙන <b>ඉන්ද්රියං,</b> සෙසං තතො විපරීතත්තා <b>අනින්ද්රියං</b>। යං කම්මජන්ති පරතො වක්ඛාම, තං කම්මෙන උපාදිණ්ණත්තා <b>උපාදිණ්ණං,</b> සෙසං තතො විපරීතත්තා අනුපාදිණ්ණං।
bod:448:පුන සබ්බමෙව රූපං සනිදස්සනකම්මජාදීනං තිකානං වසෙන <b>තිවිධං</b> හොති। තත්ථ ඔළාරිකෙ රූපං <b>සනිදස්සනසප්පටිඝං,</b> සෙසං <b>අනිදස්සනසප්පටිඝං</b>। සබ්බම්පි සුඛුමං <b>අනිදස්සනඅප්පටිඝං</b>। එවං තාව සනිදස්සනත්තිකවසෙන තිවිධං। කම්මජාදිත්තිකවසෙන පන කම්මතො ජාතං <b>කම්මජං,</b> තදඤ්ඤපච්චයජාතං <b>අකම්මජං,</b> නකුතොචිජාතං <b>නෙව කම්මජං නාකම්මජං</b>। චිත්තතො ජාතං <b>චිත්තජං,</b> තදඤ්ඤපච්චයජාතං <b>අචිත්තජං,</b> නකුතොචිජාතං <b>නෙව චිත්තජං නාචිත්තජං,</b> ආහාරතො ජාතං <b>ආහාරජං,</b> තදඤ්ඤපච්චයජාතං <b>අනාහාරජං,</b> නකුතොචිජාතං <b>නෙව ආහාරජං නඅනාහාරජං</b>। උතුතො ජාතං <b>උතුජං,</b> තදඤ්ඤපච්චයජාතං <b>අනුතුජං,</b> නකුතොචිජාතං <b>නෙව උතුජං නඅනුතුජ</b>න්ති එවං කම්මජාදිත්තිකවසෙන තිවිධං।
bod:449:පුන දිට්ඨාදිරූපරූපාදිවත්ථාදිචතුක්කවසෙන <b>චතුබ්බිධං</b>। තත්ථ රූපායතනං <b>දිට්ඨං</b> නාම දස්සනවිසයත්තා, සද්දායතනං <b>සුතං</b> නාම සවනවිසයත්තා, ගන්ධරසඵොට්ඨබ්බත්තයං <b>මුතං</b> නාම සම්පත්තගාහකඉන්ද්රියවිසයත්තා, සෙසං <b>විඤ්ඤාතං</b> නාම විඤ්ඤාණස්සෙව විසයත්තාති එවං තාව දිට්ඨාදිචතුක්කවසෙන චතුබ්බිධං।
bod:නිප්ඵන්නරූපං පනෙත්ථ <b>රූපරූපං</b> නාම, ආකාසධාතු <b>පරිච්ඡෙදරූපං</b> නාම, කායවිඤ්ඤත්තිආදි කම්මඤ්ඤතාපරියන්තං <b>විකාරරූපං</b> නාම, ජාතිජරාභඞ්ගං <b>ලක්ඛණරූපං</b> නාමාති එවං රූපරූපාදිචතුක්කවසෙන චතුබ්බිධං।
bod:යං <pb M=2.82/> පනෙත්ථ හදයරූපං නාම, තං <b>වත්ථු</b> න ද්වාරං। විඤ්ඤත්තිද්වයං <b>ද්වාරං</b> න වත්ථු। පසාදරූපං <b>වත්ථු</b> චෙව <b>ද්වාරඤ්ච</b>। සෙසං <b>නෙව වත්ථු න ද්වාර</b>න්ති එවං වත්ථාදිචතුක්කවසෙන චතුබ්බිධං।
bod:450:පුන <pb V=2.79/> එකජං, ද්විජං, තිජං, චතුජං, නකුතොචිජාතන්ති ඉමෙසං වසෙන පඤ්චවිධං। තත්ථ කම්මජමෙව චිත්තජමෙව ච <b>එකජං</b> නාම। තෙසු සද්ධිං හදයවත්ථුනා ඉන්ද්රියරූපං <b>කම්මජ</b>මෙව। විඤ්ඤත්තිද්වයං <b>චිත්තජ</b>මෙව। යං පන චිත්තතො ච උතුතො ච ජාතං, තං <b>ද්විජං</b> නාම, තං සද්දායතනමෙව। යං උතුචිත්තාහාරෙහි ජාතං, තං <b>තිජං</b> නාම, තං පන ලහුතාදිත්තයමෙව। යං චතූහිපි කම්මාදීහි ජාතං, තං <b>චතුජං</b> නාම, තං ලක්ඛණරූපවජ්ජං අවසෙසං හොති। ලක්ඛණරූපං පන <b>නකුතොචිජාතං</b>। කස්මා? න හි උප්පාදස්ස උප්පාදො අත්ථි, උප්පන්නස්ස ච පරිපාකභෙදමත්තං ඉතරද්වයං। යම්පි “රූපායතනං සද්දායතනං ගන්ධායතනං රසායතනං ඵොට්ඨබ්බායතනං ආකාසධාතු ආපොධාතු රූපස්ස ලහුතා, රූපස්ස මුදුතා, රූපස්ස කම්මඤ්ඤතා, රූපස්ස උපචයො, රූපස්ස සන්තති, කබළීකාරො ආහාරො, ඉමෙ ධම්මා චිත්තසමුට්ඨානා”තිආදීසු (ධ॰ ස॰ 1201) ජාතියා කුතොචිජාතත්තං අනුඤ්ඤාතං, තං පන රූපජනකපච්චයානං කිච්චානුභාවක්ඛණෙ දිට්ඨත්තාති වෙදිතබ්බං।
cen:ඉදං තාව රූපක්ඛන්ධෙ විත්ථාරකථාමුඛං।
sub:විඤ්ඤාණක්ඛන්ධකථා
bod:451:ඉතරෙසු පන යංකිඤ්චි වෙදයිතලක්ඛණං, සබ්බං තං එකතො කත්වා වෙදනාක්ඛන්ධො; යංකිඤ්චි සඤ්ජානනලක්ඛණං, සබ්බං තං එකතො කත්වා සඤ්ඤාක්ඛන්ධො; යංකිඤ්චි අභිසඞ්ඛරණලක්ඛණං, සබ්බං තං එකතො කත්වා සඞ්ඛාරක්ඛන්ධො; යංකිඤ්චි විජානනලක්ඛණං, සබ්බං තං එකතො කත්වා විඤ්ඤාණක්ඛන්ධො වෙදිතබ්බො। තත්ථ යස්මා විඤ්ඤාණක්ඛන්ධෙ විඤ්ඤාතෙ ඉතරෙ සුවිඤ්ඤෙය්යා හොන්ති, තස්මා විඤ්ඤාණක්ඛන්ධං ආදිං කත්වා වණ්ණනං කරිස්සාම।
bod:යංකිඤ්චි විජානනලක්ඛණං, සබ්බං තං එකතො කත්වා විඤ්ඤාණක්ඛන්ධො වෙදිතබ්බොති හි වුත්තං। කිඤ්ච විජානනලක්ඛණං විඤ්ඤාණං? යථාහ “විජානාති විජානාතීති ඛො, ආවුසො, තස්මා විඤ්ඤාණන්ති වුච්චතී”ති (ම॰ නි॰ 1.449)। විඤ්ඤාණං චිත්තං මනොති අත්ථතො එකං। තදෙතං විජානනලක්ඛණෙන සභාවතො <pb M=2.83/> එකවිධම්පි ජාතිවසෙන තිවිධං කුසලං, අකුසලං, අබ්යාකතඤ්ච।
bod:452:තත්ථ <pb V=2.80/> <b>කුසලං</b> භූමිභෙදතො චතුබ්බිධං කාමාවචරං රූපාවචරං අරූපාවචරං ලොකුත්තරඤ්ච। තත්ථ <b>කාමාවචරං</b> සොමනස්සුපෙක්ඛාඤාණසඞ්ඛාරභෙදතො අට්ඨවිධං। සෙය්යථිදං – සොමනස්සසහගතං ඤාණසම්පයුත්තං අසඞ්ඛාරං සසඞ්ඛාරඤ්ච, තථා ඤාණවිප්පයුත්තං। උපෙක්ඛාසහගතං ඤාණසම්පයුත්තං අසඞ්ඛාරං සසඞ්ඛාරඤ්ච, තථා ඤාණවිප්පයුත්තං।
bod:යදා හි දෙය්යධම්මපටිග්ගාහකාදිසම්පත්තිං අඤ්ඤං වා සොමනස්සහෙතුං ආගම්ම හට්ඨපහට්ඨො “අත්ථි දින්න”න්තිආදිනයප්පවත්තං (ම॰ නි॰ 1.441) සම්මාදිට්ඨිං පුරක්ඛත්වා අසංසීදන්තො අනුස්සාහිතො පරෙහි දානාදීනි පුඤ්ඤානි කරොති, තදාස්ස සොමනස්සසහගතං ඤාණසම්පයුත්තං චිත්තං අසඞ්ඛාරං හොති। යදා පන වුත්තනයෙන හට්ඨතුට්ඨො සම්මාදිට්ඨිං පුරක්ඛත්වා අමුත්තචාගතාදිවසෙන සංසීදමානො වා පරෙහි වා උස්සාහිතො කරොති, තදාස්ස තදෙව චිත්තං සසඞ්ඛාරං හොති। ඉමස්මිඤ්හි අත්ථෙ සඞ්ඛාරොති එතං අත්තනො වා පරෙසං වා වසෙන පවත්තස්ස පුබ්බපයොගස්සාධිවචනං। යදා පන ඤාතිජනස්ස පටිපත්තිදස්සනෙන ජාතපරිචයා බාලදාරකා භික්ඛූ දිස්වා සොමනස්සජාතා සහසා කිඤ්චිදෙව හත්ථගතං දදන්ති වා වන්දන්ති වා, තදා තතියං චිත්තං උප්පජ්ජති। යදා පන “දෙථ වන්දථාති” ඤාතීහි උස්සාහිතා එවං පටිපජ්ජන්ති, තදා චතුත්ථං චිත්තං උප්පජ්ජති। යදා පන දෙය්යධම්මපටිග්ගාහකාදීනං අසම්පත්තිං අඤ්ඤෙසං වා සොමනස්සහෙතූනං අභාවං ආගම්ම චතූසුපි විකප්පෙසු සොමනස්සරහිතා හොන්ති, තදා සෙසානි චත්තාරි උපෙක්ඛාසහගතානි උප්පජ්ජන්තීති। එවං සොමනස්සුපෙක්ඛාඤාණසඞ්ඛාරභෙදතො අට්ඨවිධං කාමාවචරකුසලං වෙදිතබ්බං।
bod:<b>රූපාවචරං</b> පන ඣානඞ්ගයොගභෙදතො පඤ්චවිධං හොති। සෙය්යථිදං, විතක්කවිචාරපීතිසුඛසමාධියුත්තං පඨමං, අතික්කන්තවිතක්කං දුතියං, තතො අතික්කන්තවිචාරං තතියං, තතො විරත්තපීතිකං චතුත්ථං, අත්ථඞ්ගතසුඛං උපෙක්ඛාසමාධියුත්තං පඤ්චමන්ති।
bod:<b>අරූපාවචරං</b> චතුන්නං ආරුප්පානං යොගවසෙන චතුබ්බිධං। වුත්තප්පකාරෙන හි ආකාසානඤ්චායතනජ්ඣානෙන සම්පයුත්තං පඨමං, විඤ්ඤාණඤ්චායතනාදීහි දුතියතතියචතුත්ථානි <pb M=2.84/>। ලොකුත්තරං චතුමග්ගසම්පයොගතො චතුබ්බිධන්ති එවං තාව කුසලවිඤ්ඤාණමෙව එකවීසතිවිධං හොති।
bod:453:<b>අකුසලං</b> <pb V=2.81/> පන භූමිතො එකවිධං කාමාවචරමෙව, මූලතො තිවිධං ලොභමූලං දොසමූලං මොහමූලඤ්ච।
bod:තත්ථ <b>ලොභමූලං</b> සොමනස්සුපෙක්ඛාදිට්ඨිගතසඞ්ඛාරභෙදතො අට්ඨවිධං। සෙය්යථිදං, සොමනස්සසහගතං දිට්ඨිගතසම්පයුත්තං අසඞ්ඛාරං සසඞ්ඛාරඤ්ච, තථා දිට්ඨිගතවිප්පයුත්තං। උපෙක්ඛාසහගතං දිට්ඨිගතසම්පයුත්තං අසඞ්ඛාරං සසඞ්ඛාරඤ්ච, තථා දිට්ඨිගතවිප්පයුත්තං।
bod:යදා හි “නත්ථි කාමෙසු ආදීනවො”ති (ම॰ නි॰ 1.469) ආදිනා නයෙන මිච්ඡාදිට්ඨිං පුරක්ඛත්වා හට්ඨතුට්ඨො කාමෙ වා පරිභුඤ්ජති, දිට්ඨමඞ්ගලාදීනි වා සාරතො පච්චෙති සභාවතික්ඛෙනෙව අනුස්සාහිතෙන චිත්තෙන, තදා පඨමං අකුසලචිත්තං උප්පජ්ජති। යදා මන්දෙන සමුස්සාහිතෙන චිත්තෙන, තදා දුතියං। යදා මිච්ඡාදිට්ඨිං අපුරක්ඛත්වා කෙවලං හට්ඨතුට්ඨො මෙථුනං වා සෙවති, පරසම්පත්තිං වා අභිජ්ඣායති, පරභණ්ඩං වා හරති සභාවතික්ඛෙනෙව අනුස්සාහිතෙන චිත්තෙන, තදා තතියං। යදා මන්දෙන සමුස්සාහිතෙන චිත්තෙන, තදා චතුත්ථං। යදා පන කාමානං වා අසම්පත්තිං ආගම්ම අඤ්ඤෙසං වා සොමනස්සහෙතූනං අභාවෙන චතූසුපි විකප්පෙසු සොමනස්සරහිතා හොන්ති, තදා සෙසානි චත්තාරි උපෙක්ඛාසහගතානි උප්පජ්ජන්තීති එවං සොමනස්සුපෙක්ඛාදිට්ඨිගතසඞ්ඛාරභෙදතො අට්ඨවිධං ලොභමූලං වෙදිතබ්බං।
bod:<b>දොසමූලං</b> පන දොමනස්සසහගතං පටිඝසම්පයුත්තං අසඞ්ඛාරං සසඞ්ඛාරන්ති දුවිධමෙව හොති, තස්ස පාණාතිපාතාදීසු තික්ඛමන්දප්පවත්තිකාලෙ පවත්ති වෙදිතබ්බා।
bod:<b>මොහමූලං</b> උපෙක්ඛාසහගතං විචිකිච්ඡාසම්පයුත්තං උද්ධච්චසම්පයුත්තඤ්චාති දුවිධං। තස්ස සන්නිට්ඨානවික්ඛෙපකාලෙ පවත්ති වෙදිතබ්බාති එවං අකුසලවිඤ්ඤාණං ද්වාදසවිධං හොති।
bod:454:<b>අබ්යාකතං</b> ජාතිභෙදතො දුවිධං විපාකං කිරියඤ්ච। තත්ථ <b>විපාකං</b> භූමිතො චතුබ්බිධං කාමාවචරං රූපාවචරං අරූපාවචරං ලොකුත්තරඤ්ච। තත්ථ <pb M=2.85/> කාමාවචරං දුවිධං කුසලවිපාකං අකුසලවිපාකඤ්ච। කුසලවිපාකම්පි දුවිධං අහෙතුකං සහෙතුකඤ්ච।
bod:තත්ථ අලොභාදිවිපාකහෙතුවිරහිතං අහෙතුකං, තං චක්ඛුවිඤ්ඤාණං, සොතඝානජිව්හාකායවිඤ්ඤාණං <pb V=2.82/>, සම්පටිච්ඡනකිච්චා මනොධාතු, සන්තීරණාදිකිච්චා ද්වෙ මනොවිඤ්ඤාණධාතුයො චාති අට්ඨවිධං।
bod:තත්ථ චක්ඛුසන්නිස්සිතරූපවිජානනලක්ඛණං <b>චක්ඛුවිඤ්ඤාණං,</b> රූපමත්තාරම්මණරසං, රූපාභිමුඛභාවපච්චුපට්ඨානං, රූපාරම්මණාය කිරියමනොධාතුයා අපගමපදට්ඨානං। සොතාදිසන්නිස්සිතසද්දාදිවිජානනලක්ඛණානි <b>සොතඝානජිව්හාකායවිඤ්ඤාණානි,</b> සද්දාදිමත්තාරම්මණරසානි, සද්දාදිඅභිමුඛභාවපච්චුපට්ඨානානි, සද්දාරම්මණාදීනං කිරියමනොධාතූනං අපගමපදට්ඨානානි।
bod:චක්ඛුවිඤ්ඤාණාදීනං අනන්තරං රූපාදිවිජානනලක්ඛණා <b>මනොධාතු,</b> රූපාදිසම්පටිච්ඡනරසා, තථාභාවපච්චුපට්ඨානා, චක්ඛුවිඤ්ඤාණාදිඅපගමපදට්ඨානා।
bod:අහෙතුකවිපාකා සළාරම්මණවිජානනලක්ඛණා දුවිධාපි සන්තීරණාදිකිච්චා <b>මනොවිඤ්ඤාණධාතු,</b> සන්තීරණාදිරසා, තථාභාවපච්චුපට්ඨානා, හදයවත්ථුපදට්ඨානා। සොමනස්සුපෙක්ඛායොගතො පන ද්විපඤ්චට්ඨානභෙදතො ච තස්සා භෙදො। එතාසු හි එකා එකන්තමිට්ඨාරම්මණෙ පවත්තිසබ්භාවතො සොමනස්සසම්පයුත්තා හුත්වා සන්තීරණතදාරම්මණවසෙන පඤ්චද්වාරෙ චෙව ජවනාවසානෙ ච පවත්තනතො ද්විට්ඨානා හොති। එකා ඉට්ඨමජ්ඣත්තාරම්මණෙ පවත්තිසබ්භාවතො උපෙක්ඛාසම්පයුත්තා හුත්වා සන්තීරණතදාරම්මණපටිසන්ධිභවඞ්ගචුතිවසෙන පවත්තනතො පඤ්චට්ඨානා හොති।
bod:අට්ඨවිධම්පි චෙතං අහෙතුකවිපාකවිඤ්ඤාණං නියතානියතාරම්මණත්තා දුවිධං। උපෙක්ඛාසුඛසොමනස්සභෙදතො තිවිධං। විඤ්ඤාණපඤ්චකං හෙත්ථ නියතාරම්මණං යථාක්කමං රූපාදීසුයෙව පවත්තිතො, සෙසං අනියතාරම්මණං। තත්ර හි මනොධාතු පඤ්චසුපි රූපාදීසු පවත්තති, මනොවිඤ්ඤාණධාතුද්වයං ඡසූති। කායවිඤ්ඤාණං පනෙත්ථ සුඛයුත්තං, ද්විට්ඨානා මනොවිඤ්ඤාණධාතු සොමනස්සයුත්තා, සෙසං උපෙක්ඛායුත්තන්ති। එවං තාව <b>කුසලවිපාකාහෙතුකං</b> අට්ඨවිධං වෙදිතබ්බං।
bod:අලොභාදිවිපාකහෙතුසම්පයුත්තං පන <b>සහෙතුකං,</b> තං කාමාවචරකුසලං විය සොමනස්සාදි භෙදතො අට්ඨවිධං। යථා පන කුසලං දානාදිවසෙන <pb M=2.86/> ඡසු ආරම්මණෙසු පවත්තති, න ඉදං තථා। ඉදඤ්හි පටිසන්ධිභවඞ්ගචුතිතදාරම්මණවසෙන පරිත්තධම්මපරියාපන්නෙසුයෙව ඡසු ආරම්මණෙසු පවත්තති <pb V=2.83/>। සඞ්ඛාරාසඞ්ඛාරභාවො පනෙත්ථ ආගමනාදිවසෙන වෙදිතබ්බො। සම්පයුත්තධම්මානඤ්ච විසෙසෙ අසතිපි ආදාසතලාදීසු මුඛනිමිත්තං විය නිරුස්සාහං විපාකං, මුඛං විය සඋස්සාහං කුසලන්ති වෙදිතබ්බං।
bod:කෙවලං හි අකුසලවිපාකං අහෙතුකමෙව, තං චක්ඛුවිඤ්ඤාණං, සොතඝානජිව්හාකායවිඤ්ඤාණං, සම්පටිච්ඡනකිච්චා මනොධාතු, සන්තීරණාදිකිච්චා පඤ්චට්ඨානා මනොවිඤ්ඤාණධාතූති සත්තවිධං। තං ලක්ඛණාදිතො කුසලාහෙතුකවිපාකෙ වුත්තනයෙනෙව වෙදිතබ්බං।
bod:කෙවලඤ්හි කුසලවිපාකානි ඉට්ඨඉට්ඨමජ්ඣත්තාරම්මණානි, ඉමානි අනිට්ඨඅනිට්ඨමජ්ඣත්තාරම්මණානි। තානි ච උපෙක්ඛාසුඛසොමනස්සභෙදතො තිවිධානි, ඉමානි දුක්ඛඋපෙක්ඛාවසෙන දුවිධානි। එත්ථ හි කායවිඤ්ඤාණං දුක්ඛසහගතමෙව, සෙසානි උපෙක්ඛාසහගතානි। සා ච තෙසු උපෙක්ඛා හීනා දුක්ඛං විය නාතිතිඛිණා, ඉතරෙසු උපෙක්ඛා පණීතා සුඛං විය නාතිතිඛිණා। ඉති ඉමෙසං සත්තන්නං අකුසලවිපාකානං පුරිමානඤ්ච සොළසන්නං කුසලවිපාකානං වසෙන කාමාවචරං විපාකවිඤ්ඤාණං තෙවීසතිවිධං।
bod:<b>රූපාවචරං</b> පන කුසලං විය පඤ්චවිධං। කුසලං පන සමාපත්තිවසෙන ජවනවීථියං පවත්තති। ඉදං උපපත්තියං පටිසන්ධිභවඞ්ගචුතිවසෙන। යථා ච රූපාවචරං, එවං <b>අරූපාවචරම්පි</b> කුසලං විය චතුබ්බිධං। පවත්තිභෙදොපිස්ස රූපාවචරෙ වුත්තනයො එව। <b>ලොකුත්තරවිපාකං</b> චතුමග්ගයුත්තචිත්තඵලත්තා චතුබ්බිධං, තං මග්ගවීථිවසෙන චෙව සමාපත්තිවසෙන ච ද්විධා පවත්තති। එවං සබ්බම්පි චතූසු භූමීසු ඡත්තිංසවිධං විපාකවිඤ්ඤාණං හොති।
bod:<b>කිරියං</b> පන භූමිභෙදතො තිවිධං කාමාවචරං රූපාවචරං අරූපාවචරඤ්ච। තත්ථ කාමාවචරං දුවිධං අහෙතුකං සහෙතුකඤ්ච। තත්ථ අලොභාදිකිරියහෙතුවිරහිතං අහෙතුකං, තං මනොධාතුමනොවිඤ්ඤාණධාතුභෙදතො දුවිධං।
bod:තත්ථ චක්ඛුවිඤ්ඤාණාදිපුරෙචරරූපාදිවිජානනලක්ඛණා <b>මනොධාතු,</b> ආවජ්ජනරසා, රූපාදිඅභිමුඛභාවපච්චුපට්ඨානා, භවඞ්ගවිච්ඡෙදපදට්ඨානා, සා උපෙක්ඛායුත්තාව හොති।
bod:<b>මනොවිඤ්ඤාණධාතු</b> <pb M=2.87/> <pb V=2.84/> පන දුවිධා සාධාරණා අසාධාරණා ච। තත්ථ සාධාරණා උපෙක්ඛාසහගතාහෙතුකකිරියා සළාරම්මණවිජානනලක්ඛණා, කිච්චවසෙන පඤ්චද්වාරමනොද්වාරෙසු වොට්ඨබ්බනාවජ්ජනරසා, තථාභාවපච්චුපට්ඨානා, අහෙතුකවිපාකමනොවිඤ්ඤාණධාතු භවඞ්ගානං අඤ්ඤතරාපගමපදට්ඨානා।
bod:අසාධාරණා සොමනස්සසහගතාහෙතුකකිරියා සළාරම්මණවිජානනලක්ඛණා, කිච්චවසෙන අරහතං අනුළාරෙසු වත්ථූසු හසිතුප්පාදනරසා, තථාභාවපච්චුපට්ඨානා, එකන්තතො හදයවත්ථුපදට්ඨානාති। ඉති කාමාවචරකිරියං අහෙතුකං තිවිධං।
bod:සහෙතුකං පන සොමනස්සාදිභෙදතො කුසලං විය අට්ඨවිධං। කෙවලඤ්හි කුසලං සෙක්ඛපුථුජ්ජනානං උප්පජ්ජති, ඉදං අරහතංයෙවාති අයමෙත්ථ විසෙසො। එවං තාව කාමාවචරං එකාදසවිධං।
bod:රූපාවචරං පන අරූපාවචරඤ්ච කුසලං විය පඤ්චවිධං චතුබ්බිධඤ්ච හොති। අරහතං උප්පත්තිවසෙනෙව චස්ස කුසලතො විසෙසො වෙදිතබ්බොති। එවං සබ්බම්පි තීසු භූමීසු වීසතිවිධං කිරියවිඤ්ඤාණං හොති।
bod:455:ඉති එකවීසති කුසලානි ද්වාදසාකුසලානි ඡත්තිංස විපාකානි වීසති කිරියානීති සබ්බානිපි <b>එකූනනවුති විඤ්ඤාණානි</b> හොන්ති। යානි පටිසන්ධිභවඞ්ගාවජ්ජනදස්සනසවනඝායනසායනඵුසනසම්පටිච්ඡනසන්තීරණවොට්ඨබ්බනජවනතදාරම්මණචුතිවසෙන චුද්දසහි ආකාරෙහි පවත්තන්ති।
bod:කථං? යදා හි අට්ඨන්නං කාමාවචරකුසලානං ආනුභාවෙන දෙවමනුස්සෙසු සත්තා නිබ්බත්තන්ති, තදා නෙසං මරණකාලෙ පච්චුපට්ඨිතං කම්මකම්මනිමිත්තගතිනිමිත්තානං අඤ්ඤතරං ආරම්මණං කත්වා අට්ඨ සහෙතුකකාමාවචරවිපාකානි, මනුස්සෙසු පණ්ඩකාදිභාවං ආපජ්ජමානානං දුබ්බලද්විහෙතුකකුසලවිපාකඋපෙක්ඛාසහගතාහෙතුකවිපාකමනොවිඤ්ඤාණධාතු චාති පටිසන්ධිවසෙන නව විපාකචිත්තානි පවත්තන්ති। යදා රූපාවචරාරූපාවචරකුසලානුභාවෙන රූපාරූපභවෙසු නිබ්බත්තන්ති <pb V=2.85/>, තදා නෙසං මරණකාලෙ පච්චුපට්ඨිතං කම්මනිමිත්තමෙව ආරම්මණං කත්වා නව රූපාරූපාවචරවිපාකානි පටිසන්ධිවසෙන පවත්තන්ති।
bod:යදා <pb M=2.88/> පන අකුසලානුභාවෙන අපායෙ නිබ්බත්තන්ති, තදා නෙසං මරණකාලෙ පච්චුපට්ඨිතං කම්මකම්මනිමිත්තගතිනිමිත්තානං අඤ්ඤතරං ආරම්මණං කත්වා එකා අකුසලවිපාකාහෙතුකමනොවිඤ්ඤාණධාතු පටිසන්ධිවසෙන පවත්තතීති එවං තාවෙත්ථ එකූනවීසතියා විපාකවිඤ්ඤාණානං <b>පටිසන්ධිවසෙන</b> පවත්ති වෙදිතබ්බා।
bod:පටිසන්ධිවිඤ්ඤාණෙ පන නිරුද්ධෙ තං තං පටිසන්ධිවිඤ්ඤාණමනුබන්ධමානං තස්ස තස්සෙව කම්මස්ස විපාකභූතං තස්මිඤ්ඤෙව ආරම්මණෙ තාදිසමෙව භවඞ්ගවිඤ්ඤාණං නාම පවත්තති, පුනපි තාදිසන්ති එවං අසති සන්තානවිනිවත්තකෙ අඤ්ඤස්මිං චිත්තුප්පාදෙ නදීසොතං විය සුපිනං අපස්සතො නිද්දොක්කමනකාලාදීසු අපරිමාණසඞ්ඛ්යම්පි පවත්තතියෙවාති එවං තෙසඤ්ඤෙව විඤ්ඤාණානං <b>භවඞ්ගවසෙනා</b>පි පවත්ති වෙදිතබ්බා।
bod:එවං පවත්තෙ පන භවඞ්ගසන්තානෙ යදා සත්තානං ඉන්ද්රියානි ආරම්මණගහණක්ඛමානි හොන්ති, තදා චක්ඛුස්සාපාථගතෙ රූපෙ රූපං පටිච්ච චක්ඛුපසාදස්ස ඝට්ටනා හොති, තතො ඝට්ටනානුභාවෙන භවඞ්ගචලනං හොති, අථ නිරුද්ධෙ භවඞ්ගෙ තදෙව රූපං ආරම්මණං කත්වා භවඞ්ගං විච්ඡින්දමානා විය ආවජ්ජනකිච්චං සාධයමානා කිරියමනොධාතු උප්පජ්ජති। සොතද්වාරාදීසුපි එසෙව නයො। මනොද්වාරෙ පන ඡබ්බිධෙපි ආරම්මණෙ ආපාථගතෙ භවඞ්ගචලනානන්තරං භවඞ්ගං විච්ඡින්දමානා විය ආවජ්ජනකිච්චං සාධයමානා අහෙතුකකිරියමනොවිඤ්ඤාණධාතු උප්පජ්ජති උපෙක්ඛාසහගතාති එවං ද්වින්නං කිරියවිඤ්ඤාණානං <b>ආවජ්ජනවසෙන</b> පවත්ති වෙදිතබ්බා।
bod:ආවජ්ජනානන්තරං පන චක්ඛුද්වාරෙ තාව දස්සනකිච්චං සාධයමානං චක්ඛුපසාදවත්ථුකං චක්ඛුවිඤ්ඤාණං, සොතද්වාරාදීසු සවනාදිකිච්චං සාධයමානානි සොතඝානජිව්හාකායවිඤ්ඤාණානි පවත්තන්ති। තානි ඉට්ඨඉට්ඨමජ්ඣත්තෙසු විසයෙසු කුසලවිපාකානි, අනිට්ඨඅනිට්ඨමජ්ඣත්තෙසු විසයෙසු අකුසලවිපාකානීති එවං දසන්නං විපාකවිඤ්ඤාණානං <b>දස්සනසවනඝායනසායනඵුසනවසෙන</b> පවත්ති වෙදිතබ්බා।
bod:“චක්ඛුවිඤ්ඤාණධාතුයා <pb V=2.86/> උප්පජ්ජිත්වා නිරුද්ධසමනන්තරා උප්පජ්ජති චිත්තං මනො මානසං තජ්ජා මනොධාතූ”තිආදිවචනතො (විභ॰ 184) පන චක්ඛුවිඤ්ඤාණාදීනං අනන්තරා <pb M=2.89/> තෙසඤ්ඤෙව විසයං සම්පටිච්ඡමානා කුසලවිපාකානන්තරං කුසලවිපාකා, අකුසලවිපාකානන්තරං අකුසලවිපාකා මනොධාතු උප්පජ්ජති। එවං ද්වින්නං විපාකවිඤ්ඤාණානං <b>සම්පටිච්ඡනවසෙන</b> පවත්ති වෙදිතබ්බා।
bod:“මනොධාතුයාපි උප්පජ්ජිත්වා නිරුද්ධසමනන්තරා උප්පජ්ජති චිත්තං මනො මානසං තජ්ජාමනොවිඤ්ඤාණධාතූ”ති (විභ॰ 184) වචනතො පන මනොධාතුයා සම්පටිච්ඡිතමෙව විසයං සන්තීරයමානා අකුසලවිපාකමනොධාතුයා අනන්තරා අකුසලවිපාකා, කුසලවිපාකාය අනන්තරා ඉට්ඨාරම්මණෙ සොමනස්සසහගතා, ඉට්ඨමජ්ඣත්තෙ උපෙක්ඛාසහගතා උප්පජ්ජති විපාකාහෙතුකමනොවිඤ්ඤාණධාතූති එවං තිණ්ණං විපාකවිඤ්ඤාණානං <b>සන්තීරණවසෙන</b> පවත්ති වෙදිතබ්බා।
bod:සන්තීරණානන්තරං පන තමෙව විසයං වවත්ථාපයමානා උප්පජ්ජති කිරියාහෙතුකමනොවිඤ්ඤාණධාතු උපෙක්ඛාසහගතාති එවං එකස්සෙව කිරියවිඤ්ඤාණස්ස <b>වොට්ඨබ්බනවසෙන</b> පවත්ති වෙදිතබ්බා।
bod:වොට්ඨබ්බනානන්තරං පන සචෙ මහන්තං හොති රූපාදිආරම්මණං, අථ යථාවවත්ථාපිතෙ විසයෙ අට්ඨන්නං වා කාමාවචරකුසලානං ද්වාදසන්නං වා අකුසලානං නවන්නං වා අවසෙසකාමාවචරකිරියානං අඤ්ඤතරවසෙන ඡ සත්ත වා ජවනානි ජවන්ති, එසො තාව පඤ්චද්වාරෙ නයො।
bod:මනොද්වාරෙ පන මනොද්වාරාවජ්ජනානන්තරං තානියෙව। ගොත්රභුතො උද්ධං රූපාවචරතො පඤ්ච කුසලානි පඤ්ච කිරියානි, අරූපාවචරතො චත්තාරි කුසලානි චත්තාරි කිරියානි, ලොකුත්තරතො චත්තාරි මග්ගචිත්තානි චත්තාරි ඵලචිත්තානීති ඉමෙසු යං යං ලද්ධපච්චයං හොති, තං තං ජවතීති එවං පඤ්චපඤ්ඤාසාය කුසලාකුසලකිරියවිපාකවිඤ්ඤාණානං <b>ජවනවසෙන</b> පවත්ති වෙදිතබ්බා।
bod:ජවනාවසානෙ පන සචෙ පඤ්චද්වාරෙ අතිමහන්තං, මනොද්වාරෙ ච විභූතමාරම්මණං හොති, අථ කාමාවචරසත්තානං කාමාවචරජවනාවසානෙ ඉට්ඨාරම්මණාදීනං පුරිමකම්මජවනචිත්තාදීනඤ්ච වසෙන යො යො පච්චයො ලද්ධො හොති, තස්ස තස්ස වසෙන අට්ඨසු සහෙතුකකාමාවචරවිපාකෙසු තීසු <pb V=2.87/> විපාකාහෙතුකමනොවිඤ්ඤාණධාතූසු ච අඤ්ඤතරං පටිසොතගතං නාවං අනුබන්ධමානං කිඤ්චි අන්තරං උදකමිව භවඞ්ගස්සාරම්මණතො අඤ්ඤස්මිං ආරම්මණෙ <pb M=2.90/> ජවිතං ජවනමනුබන්ධං ද්වික්ඛත්තුං සකිං වා විපාකවිඤ්ඤාණං උප්පජ්ජති। තදෙතං ජවනාවසානෙ භවඞ්ගස්ස ආරම්මණෙ පවත්තනාරහං සමානං තස්ස ජවනස්ස ආරම්මණං ආරම්මණං කත්වා පවත්තත්තා තදාරම්මණන්ති වුච්චති। එවං එකාදසන්නං විපාකවිඤ්ඤාණානං <b>තදාරම්මණවසෙන</b> පවත්ති වෙදිතබ්බා।
bod:තදාරම්මණාවසානෙ පන පුන භවඞ්ගමෙව පවත්තති, භවඞ්ගෙ විච්ඡින්නෙ පුන ආවජ්ජනාදීනීති එවං ලද්ධපච්චයචිත්තසන්තානං භවඞ්ගානන්තරං ආවජ්ජනං ආවජ්ජනානන්තරං දස්සනාදීනීති චිත්තනියමවසෙනෙව පුනප්පුනං තාව පවත්තති, යාව එකස්මිං භවෙ භවඞ්ගස්ස පරික්ඛයො। එකස්මිං හි භවෙ යං සබ්බපච්ඡිමං භවඞ්ගචිත්තං, තං තතො චවනත්තා චුතීති වුච්චති। තස්මා තම්පි එකූනවීසතිවිධමෙව හොති। එවං එකූනවීසතියා විපාකවිඤ්ඤාණානං <b>චුතිවසෙන</b> පවත්ති වෙදිතබ්බා।
bod:චුතිතො පන පුන පටිසන්ධි, පටිසන්ධිතො පුන භවඞ්ගන්ති එවං භවගතිඨිතිනිවාසෙසු සංසරමානානං සත්තානං අවිච්ඡින්නං චිත්තසන්තානං පවත්තතියෙව। යො පනෙත්ථ අරහත්තං පාපුණාති, තස්ස චුතිචිත්තෙ නිරුද්ධෙ නිරුද්ධමෙව හොතීති।
cen:ඉදං විඤ්ඤාණක්ඛන්ධෙ විත්ථාරකථාමුඛං।
sub:වෙදනාක්ඛන්ධකථා
bod:456:ඉදානි යං වුත්තං “යංකිඤ්චි වෙදයිතලක්ඛණං, සබ්බං තං එකතො කත්වා වෙදනාක්ඛන්ධො වෙදිතබ්බො”ති, එත්ථාපි වෙදයිතලක්ඛණං නාම වෙදනාව। යථාහ – “වෙදයති වෙදයතීති ඛො ආවුසො, තස්මා වෙදනාති වුච්චතී”ති (ම॰ නි॰ 1.450)। සා පන වෙදයිතලක්ඛණෙන සභාවතො එකවිධාපි ජාතිවසෙන තිවිධා හොති කුසලා, අකුසලා, අබ්යාකතා චාති।
bod:තත්ථ කාමාවචරං සොමනස්සුපෙක්ඛාඤාණසඞ්ඛාරභෙදතො අට්ඨවිධන්තිආදිනා නයෙන වුත්තෙන කුසලවිඤ්ඤාණෙන <pb V=2.88/> සම්පයුත්තා කුසලා, අකුසලෙන සම්පයුත්තා අකුසලා, අබ්යාකතෙන සම්පයුත්තා අබ්යාකතාති වෙදිතබ්බා। සා සභාවභෙදතො පඤ්චවිධා හොති – සුඛං දුක්ඛං සොමනස්සං දොමනස්සං උපෙක්ඛාති।
bod:තත්ථ <pb M=2.91/> කුසලවිපාකෙන කායවිඤ්ඤාණෙන සම්පයුත්තං සුඛං। අකුසලවිපාකෙන දුක්ඛං। කාමාවචරතො චතූහි කුසලෙහි, චතූහි සහෙතුකවිපාකෙහි, එකෙන අහෙතුකවිපාකෙන, චතූහි සහෙතුකකිරියෙහි, එකෙන අහෙතුකකිරියෙන, චතූහි අකුසලෙහි, රූපාවචරතො ඨපෙත්වා පඤ්චමජ්ඣානවිඤ්ඤාණං චතූහි කුසලෙහි, චතූහි විපාකෙහි, චතූහි කිරියෙහි, ලොකුත්තරං පන යස්මා අඣානිකං නාම නත්ථි, තස්මා අට්ඨ ලොකුත්තරානි පඤ්චන්නං ඣානානං වසෙන චත්තාලීසං හොන්ති। තෙසු ඨපෙත්වා අට්ඨ පඤ්චමජ්ඣානිකානි සෙසෙහි ද්වත්තිංසාය කුසලවිපාකෙහීති එවං සොමනස්සං ද්වාසට්ඨියා විඤ්ඤාණෙහි සම්පයුත්තං। දොමනස්සං ද්වීහි අකුසලෙහි। උපෙක්ඛා අවසෙසපඤ්චපඤ්ඤාසාය විඤ්ඤාණෙහි සම්පයුත්තා।
bod:තත්ථ ඉට්ඨඵොට්ඨබ්බානුභවනලක්ඛණං <b>සුඛං,</b> සම්පයුත්තානං උපබ්රූහනරසං, කායිකඅස්සාදපච්චුපට්ඨානං, කායින්ද්රියපදට්ඨානං।
bod:අනිට්ඨඵොට්ඨබ්බානුභවනලක්ඛණං <b>දුක්ඛං,</b> සම්පයුත්තානං මිලාපනරසං, කායිකාබාධපච්චුපට්ඨානං, කායින්ද්රියපදට්ඨානං।
bod:ඉට්ඨාරම්මණානුභවනලක්ඛණං <b>සොමනස්සං,</b> යථා තථා වා ඉට්ඨාකාරසම්භොගරසං, චෙතසිකඅස්සාදපච්චුපට්ඨානං, පස්සද්ධිපදට්ඨානං।
bod:අනිට්ඨාරම්මණානුභවනලක්ඛණං <b>දොමනස්සං,</b> යථා තථා වා අනිට්ඨාකාරසම්භොගරසං, චෙතසිකාබාධපච්චුපට්ඨානං, එකන්තෙනෙව හදයවත්ථුපදට්ඨානං।
bod:මජ්ඣත්තවෙදයිතලක්ඛණා උපෙක්ඛා, සම්පයුත්තානං නාතිඋපබ්රූහනමිලාපනරසා, සන්තභාවපච්චුපට්ඨානා, නිප්පීතිකචිත්තපදට්ඨානාති।
cen:ඉදං වෙදනාක්ඛන්ධෙ විත්ථාරකථාමුඛං।
sub:සඤ්ඤාක්ඛන්ධකථා
bod:457:ඉදානි <pb V=2.89/> යං වුත්තං “යංකිඤ්චි සඤ්ජානනලක්ඛණං, සබ්බං තං එකතො කත්වා සඤ්ඤාක්ඛන්ධො වෙදිතබ්බො”ති, එත්ථාපි සඤ්ජානනලක්ඛණං නාම සඤ්ඤාව। යථාහ – “සඤ්ජානාති සඤ්ජානාතීති ඛො, ආවුසො, තස්මා සඤ්ඤාති වුච්චතී”ති <pb M=2.92/> (ම॰ නි॰ 1.450)। සා පනෙසා සඤ්ජානනලක්ඛණෙන සභාවතො එකවිධාපි ජාතිවසෙන තිවිධා හොති කුසලා, අකුසලා, අබ්යාකතා ච।
bod:තත්ථ කුසලවිඤ්ඤාණසම්පයුත්තා කුසලා, අකුසලසම්පයුත්තා අකුසලා, අබ්යාකතසම්පයුත්තා අබ්යාකතා। න හි තං විඤ්ඤාණං අත්ථි, යං සඤ්ඤාය විප්පයුත්තං, තස්මා යත්තකො විඤ්ඤාණස්ස භෙදො, තත්තකො සඤ්ඤායාති।
bod:සා පනෙසා එවං විඤ්ඤාණෙන සමප්පභෙදාපි ලක්ඛණාදිතො සබ්බාව සඤ්ජානනලක්ඛණා, තදෙවෙතන්ති පුන සඤ්ජානනපච්චයනිමිත්තකරණරසා දාරුආදීසු තච්ඡකාදයො විය, යථාගහිතනිමිත්තවසෙන අභිනිවෙසකරණපච්චුපට්ඨානා හත්ථිදස්සකඅන්ධා (උදා॰ 54) විය, යථාඋපට්ඨිතවිසයපදට්ඨානා තිණපුරිසකෙසු මිගපොතකානං පුරිසාති උප්පන්නසඤ්ඤා වියාති।
cen:ඉදං සඤ්ඤාක්ඛන්ධෙ විත්ථාරකථාමුඛං।
sub:සඞ්ඛාරක්ඛන්ධකථා
bod:458:යං පන වුත්තං “යංකිඤ්චි අභිසඞ්ඛරණලක්ඛණං, සබ්බං තං එකතො කත්වා සඞ්ඛාරක්ඛන්ධො වෙදිතබ්බො”ති, එත්ථ අභිසඞ්ඛරණලක්ඛණං නාම රාසිකරණලක්ඛණං। කිං පන තන්ති, සඞ්ඛාරායෙව। යථාහ – “සඞ්ඛතමභිසඞ්ඛරොන්තීති ඛො, භික්ඛවෙ, තස්මා සඞ්ඛාරාති වුච්චන්තී”ති (සං॰ නි॰ 3.79)। තෙ අභිසඞ්ඛරණලක්ඛණා, ආයූහනරසා, විප්ඵාරපච්චුපට්ඨානා, සෙසඛන්ධත්තයපදට්ඨානා।
bod:එවං ලක්ඛණාදිතො එකවිධාපි ච ජාතිවසෙන තිවිධා කුසලා, අකුසලා, අබ්යාකතාති <pb V=2.90/>। තෙසු කුසලවිඤ්ඤාණසම්පයුත්තා කුසලා। අකුසලසම්පයුත්තා අකුසලා। අබ්යාකතසම්පයුත්තා අබ්යාකතා।
bod:තත්ථ කාමාවචරපඨමකුසලවිඤ්ඤාණසම්පයුත්තා තාව නියතා සරූපෙන ආගතා සත්තවීසති, යෙවාපනකා චත්තාරො, අනියතා පඤ්චාති ඡත්තිංස। තත්ථ ඵස්සො, චෙතනා, විතක්කො, විචාරො, පීති, වීරියං, ජීවිතං, සමාධි, සද්ධා, සති, හිරී, ඔත්තප්පං, අලොභො, අදොසො, අමොහො, කායපස්සද්ධි, චිත්තපස්සද්ධි, කායලහුතා, චිත්තලහුතා, කායමුදුතා, චිත්තමුදුතා, කායකම්මඤ්ඤතා, චිත්තකම්මඤ්ඤතා, කායපාගුඤ්ඤතා, චිත්තපාගුඤ්ඤතා, කායුජුකතා, චිත්තුජුකතාති ඉමෙ සරූපෙන <pb M=2.93/> ආගතා සත්තවීසති (ධ॰ ස॰ 1; ධ॰ ස॰ අට්ඨ॰ 1 යෙවාපනකවණ්ණනා)। ඡන්දො, අධිමොක්ඛො, මනසිකාරො, තත්රමජ්ඣත්තතාති ඉමෙ යෙවාපනකා චත්තාරො (ධ॰ ස॰ අට්ඨ॰ 1 යෙවාපනකවණ්ණනා)। කරුණා, මුදිතා, කායදුච්චරිතවිරති, වචීදුච්චරිතවිරති, මිච්ඡාජීවවිරතීති ඉමෙ අනියතා පඤ්ච। එතෙ හි කදාචි උප්පජ්ජන්ති, උප්පජ්ජමානාපි ච න එකතො උප්පජ්ජන්ති।
bod:459:තත්ථ ඵුසතීති <b>ඵස්සො</b>। ස්වායං ඵුසනලක්ඛණො। සඞ්ඝට්ටනරසො, සන්නිපාතපච්චුපට්ඨානො, ආපාථගතවිසයපදට්ඨානො। අයඤ්හි අරූපධම්මොපි සමානො ආරම්මණෙ ඵුසනාකාරෙනෙව පවත්තති। එකදෙසෙන ච අනල්ලියමානොපි රූපං විය චක්ඛු, සද්දො විය ච සොතං චිත්තං ආරම්මණඤ්ච සඞ්ඝට්ටෙති, තිකසන්නිපාතසඞ්ඛාතස්ස අත්තනො කාරණස්ස වසෙන පවෙදිතත්තා සන්නිපාතපච්චුපට්ඨානො। තජ්ජාසමන්නාහාරෙන චෙව ඉන්ද්රියෙන ච පරික්ඛතෙ විසයෙ අනන්තරායෙනෙව උප්පජ්ජනතො ආපාථගතවිසයපදට්ඨානොති වුච්චති। වෙදනාධිට්ඨානභාවතො පන නිච්චම්මගාවී (සං॰ නි॰ 2.63) විය දට්ඨබ්බො।
bod:460:චෙතයතීති <b>චෙතනා</b>। අභිසන්දහතීති අත්ථො। සා චෙතනාභාවලක්ඛණා, ආයූහනරසා, සංවිදහනපච්චුපට්ඨානා සකිච්චපරකිච්චසාධිකා ජෙට්ඨසිස්සමහාවඩ්ඪකීආදයො විය। අච්චායිකකම්මානුස්සරණාදීසු ච පනායං සම්පයුත්තානං උස්සහනභාවෙන පවත්තමානා පාකටා හොති।
bod:<b>විතක්කවිචාරපීතීසු</b> යං වත්තබ්බං සියා, තං සබ්බං පථවීකසිණනිද්දෙසෙ පඨමජ්ඣානවණ්ණනායං (විසුද්ධි॰ 1.71) වුත්තමෙව।
bod:461:වීරභාවො <pb V=2.91/> <b>වීරියං</b>। තං උස්සහනලක්ඛණං, සහජාතානං උපත්ථම්භනරසං, අසංසීදනභාවපච්චුපට්ඨානං। “සංවිග්ගො යොනිසො පදහතී”ති (අ॰ නි॰ 4.113) වචනතො සංවෙගපදට්ඨානං, වීරියාරම්භවත්ථුපදට්ඨානං වා, සම්මා ආරද්ධං සබ්බසම්පත්තීනං මූලං හොතීති දට්ඨබ්බං।
bod:462:ජීවන්ති තෙන, සයං වා ජීවති, ජීවනමත්තමෙව වා තන්ති <b>ජීවිතං</b>। ලක්ඛණාදීනි පනස්ස රූපජීවිතෙ වුත්තනයෙනෙව වෙදිතබ්බානි। තඤ්හි රූපධම්මානං ජීවිතං, ඉදං අරූපධම්මානන්ති ඉදමෙවෙත්ථ නානාකරණං।
bod:463:ආරම්මණෙ <pb M=2.94/> චිත්තං සමං ආධියති, සම්මා වා ආධියති, සමාධානමත්තමෙව වා එතං චිත්තස්සාති <b>සමාධි</b>। සො අවිසාරලක්ඛණො, අවික්ඛෙපලක්ඛණො වා, සහජාතානං සම්පිණ්ඩනරසො න්හානියචුණ්ණානං උදකං විය, උපසමපච්චුපට්ඨානො, විසෙසතො සුඛපදට්ඨානො, නිවාතෙ දීපච්චීනං ඨිති විය චෙතසො ඨිතීති දට්ඨබ්බො।
bod:464:සද්දහන්ති එතාය, සයං වා සද්දහති, සද්දහනමත්තමෙව වා එසාති <b>සද්ධා</b>। සා සද්දහනලක්ඛණා, ඔකප්පනලක්ඛණා වා, පසාදනරසා උදකප්පසාදකමණි විය, පක්ඛන්දනරසා වා ඔඝුත්තරණො විය। අකාලුස්සියපච්චුපට්ඨානා, අධිමුත්තිපච්චුපට්ඨානා වා, සද්ධෙය්යවත්ථුපදට්ඨානා, සද්ධම්මස්සවනාදිසොතාපත්තියඞ්ග(දී॰ නි॰ 3.311; සං॰ නි॰ 5.1001) පදට්ඨානා වා, හත්ථවිත්තබීජානි විය දට්ඨබ්බා।
bod:465:සරන්ති තාය, සයං වා සරති සරණමත්තමෙව වා එසාති <b>සති</b>। සා අපිලාපනලක්ඛණා, අසම්මොසරසා, ආරක්ඛපච්චුපට්ඨානා, විසයාභිමුඛභාවපච්චුපට්ඨානා වා, ථිරසඤ්ඤාපදට්ඨානා, කායාදිසතිපට්ඨානපදට්ඨානා වා। ආරම්මණෙ දළ්හපතිට්ඨිතත්තා පන එසිකා විය, චක්ඛුද්වාරාදිරක්ඛණතො දොවාරිකො විය ච දට්ඨබ්බා।
bod:466:කායදුච්චරිතාදීහි හිරියතීති <b>හිරී</b>। ලජ්ජායෙතං අධිවචනං। තෙහියෙව ඔත්තප්පතීති <b>ඔත්තප්පං</b>। පාපතො උබ්බෙගස්සෙතං අධිවචනං। තත්ථ පාපතො ජිගුච්ඡනලක්ඛණා හිරී। උත්තාසනලක්ඛණං ඔත්තප්පං। ලජ්ජාකාරෙන පාපානං අකරණරසා හිරී। උත්තාසාකාරෙන ඔත්තප්පං। වුත්තප්පකාරෙනෙව <pb V=2.92/> ච පාපතො සඞ්කොචනපච්චුපට්ඨානා එතා, අත්තගාරවපරගාරවපදට්ඨානා। අත්තානං ගරුං කත්වා හිරියා පාපං ජහාති කුලවධූ විය। පරං ගරුං කත්වා ඔත්තප්පෙන පාපං ජහාති වෙසියා විය। ඉමෙ ච පන ද්වෙ ධම්මා ලොකපාලකාති (අ॰ නි॰ 2.9) දට්ඨබ්බා।
bod:467:න ලුබ්භන්ති තෙන, සයං වා න ලුබ්භති, අලුබ්භනමත්තමෙව වා තන්ති <b>අලොභො</b>। අදොසාමොහෙසුපි එසෙව නයො। තෙසු අලොභො ආරම්මණෙ චිත්තස්ස අගෙධලක්ඛණො, අලග්ගභාවලක්ඛණො වා කමලදලෙ ජලබින්දු විය। අපරිග්ගහරසො මුත්තභික්ඛු විය, අනල්ලීනභාවපච්චුපට්ඨානො අසුචිම්හි පතිතපුරිසො විය।
bod:468:<b>අදොසො</b> <pb M=2.95/> අචණ්ඩික්කලක්ඛණො, අවිරොධලක්ඛණො වා අනුකූලමිත්තො විය, ආඝාතවිනයරසො, පරිළාහවිනයරසො වා චන්දනං විය, සොම්මභාවපච්චුපට්ඨානො පුණ්ණචන්දො විය।
bod:469:<b>අමොහො</b> යථාසභාවපටිවෙධලක්ඛණො, අක්ඛලිතපටිවෙධලක්ඛණො වා කුසලිස්සාසඛිත්තඋසුපටිවෙධො විය, විසයොභාසනරසො පදීපො විය। අසම්මොහපච්චුපට්ඨානො අරඤ්ඤගතසුදෙසකො විය। තයොපි චෙතෙ සබ්බකුසලානං මූලභූතාති දට්ඨබ්බා।
bod:470:කායස්ස පස්සම්භනං <b>කායපස්සද්ධි</b>। චිත්තස්ස පස්සම්භනං <b>චිත්තපස්සද්ධි। කායො</b>ති චෙත්ථ වෙදනාදයො තයො ඛන්ධා। උභොපි පනෙතා එකතො කත්වා කායචිත්තදරථවූපසමලක්ඛණා කායචිත්තපස්සද්ධියො, කායචිත්තදරථනිමද්දනරසා, කායචිත්තානං අපරිප්ඵන්දනසීතිභාවපච්චුපට්ඨානා, කායචිත්තපදට්ඨානා। කායචිත්තානං අවූපසමකරඋද්ධච්චාදිකිලෙසපටිපක්ඛභූතාති දට්ඨබ්බා।
bod:කායස්ස ලහුභාවො <b>කායලහුතා</b>। චිත්තස්ස ලහුභාවො <b>චිත්තලහුතා</b>। තා කායචිත්තගරුභාවවූපසමලක්ඛණා, කායචිත්තගරුභාවනිමද්දනරසා, කායචිත්තානං අදන්ධතාපච්චුපට්ඨානා, කායචිත්තපදට්ඨානා। කායචිත්තානං ගරුභාවකරථිනමිද්ධාදිකිලෙසපටිපක්ඛභූතාති දට්ඨබ්බා।
bod:කායස්ස මුදුභාවො <b>කායමුදුතා</b>। චිත්තස්ස මුදුභාවො <b>චිත්තමුදුතා</b>। තා කායචිත්තත්ථම්භවූපසමලක්ඛණා <pb V=2.93/>, කායචිත්තථද්ධභාවනිමද්දනරසා, අප්පටිඝාතපච්චුපට්ඨානා, කායචිත්තපදට්ඨානා। කායචිත්තානං ථද්ධභාවකරදිට්ඨිමානාදිකිලෙසපටිපක්ඛභූතාති දට්ඨබ්බා।
bod:කායස්ස කම්මඤ්ඤභාවො <b>කායකම්මඤ්ඤතා</b>। චිත්තස්ස කම්මඤ්ඤභාවො <b>චිත්තකම්මඤ්ඤතා</b>। තා කායචිත්තාකම්මඤ්ඤභාවවූපසමලක්ඛණා, කායචිත්තාකම්මඤ්ඤභාවනිමද්දනරසා, කායචිත්තානං ආරම්මණකරණසම්පත්තිපච්චුපට්ඨානා, කායචිත්තපදට්ඨානා। කායචිත්තානං අකම්මඤ්ඤභාවකරාවසෙසනීවරණාදිපටිපක්ඛභූතා, පසාදනීයවත්ථූසු පසාදාවහා, හිතකිරියාසු විනියොගක්ඛමභාවාවහා සුවණ්ණවිසුද්ධි වියාති දට්ඨබ්බා।
bod:කායස්ස <pb M=2.96/> පාගුඤ්ඤභාවො <b>කායපාගුඤ්ඤතා</b>। චිත්තස්ස පාගුඤ්ඤභාවො <b>චිත්තපාගුඤ්ඤතා</b>। තා කායචිත්තානං අගෙලඤ්ඤභාවලක්ඛණා, කායචිත්තගෙලඤ්ඤනිමද්දනරසා, නිරාදීනවපච්චුපට්ඨානා, කායචිත්තපදට්ඨානා। කායචිත්තානං ගෙලඤ්ඤකරඅසද්ධියාදිපටිපක්ඛභූතාති දට්ඨබ්බා।
bod:කායස්ස උජුකභාවො <b>කායුජුකතා</b>। චිත්තස්ස උජුකභාවො <b>චිත්තුජුකතා</b>। තා කායචිත්තඅජ්ජවලක්ඛණා, කායචිත්තකුටිලභාවනිමද්දනරසා, අජිම්හතාපච්චුපට්ඨානා, කායචිත්තපදට්ඨානා। කායචිත්තානං කුටිලභාවකරමායාසාඨෙය්යාදිපටිපක්ඛභූතාති දට්ඨබ්බා।
bod:471:<b>ඡන්දො</b>ති කත්තුකාමතායෙතං අධිවචනං। තස්මා සො කත්තුකාමතාලක්ඛණො ඡන්දො, ආරම්මණපරියෙසනරසො, ආරම්මණෙන අත්ථිකතාපච්චුපට්ඨානො, තදෙවස්ස පදට්ඨානං। ආරම්මණග්ගහණෙ අයං චෙතසො හත්ථප්පසාරණං විය දට්ඨබ්බො।
bod:472:අධිමුච්චනං <b>අධිමොක්ඛො</b>। සො සන්නිට්ඨානලක්ඛණො, අසංසප්පනරසො, නිච්ඡයපච්චුපට්ඨානො, සන්නිට්ඨෙය්යධම්මපදට්ඨානො, ආරම්මණෙ නිච්චලභාවෙන ඉන්දඛීලො විය දට්ඨබ්බො।
bod:473:කිරියා කාරො। මනම්හි කාරො <b>මනසිකාරො</b>। පුරිමමනතො විසදිසමනං කරොතීතිපි මනසිකාරො। ස්වායං ආරම්මණපටිපාදකො, වීථිපටිපාදකො, ජවනපටිපාදකොති තිප්පකාරො।
bod:තත්ථ <pb V=2.94/> <b>ආරම්මණපටිපාදකො</b> මනම්හි කාරොති මනසිකාරො। සො සාරණලක්ඛණො, සම්පයුත්තානං ආරම්මණෙ සංයොජනරසො, ආරම්මණාභිමුඛභාවපච්චුපට්ඨානො, ආරම්මණපදට්ඨානො। සඞ්ඛාරක්ඛන්ධපරියාපන්නො, ආරම්මණපටිපාදකත්තෙන සම්පයුත්තානං සාරථි විය දට්ඨබ්බො। <b>වීථිපටිපාදකො</b>ති පන පඤ්චද්වාරාවජ්ජනස්සෙතං අධිවචනං। <b>ජවනපටිපාදකො</b>ති මනොද්වාරාවජ්ජනස්සෙතං අධිවචනං। න තෙ ඉධ අධිප්පෙතා।
bod:474:තෙසු ධම්මෙසු මජ්ඣත්තතා <b>තත්රමජ්ඣත්තතා</b>। සා චිත්තචෙතසිකානං සමවාහිතලක්ඛණා, ඌනාධිකතානිවාරණරසා, පක්ඛපාතුපච්ඡෙදනරසා වා, මජ්ඣත්තභාවපච්චුපට්ඨානා, චිත්තචෙතසිකානං අජ්ඣුපෙක්ඛනභාවෙන සමප්පවත්තානං ආජානීයානං අජ්ඣුපෙක්ඛකසාරථි විය දට්ඨබ්බා।
bod:<b>කරුණාමුදිතා</b> <pb M=2.97/> ච බ්රහ්මවිහාරනිද්දෙසෙ (විසුද්ධි॰ 1.262) වුත්තනයෙනෙව වෙදිතබ්බා। කෙවලඤ්හි තා අප්පනාප්පත්තා රූපාවචරා, ඉමා කාමාවචරාති අයමෙව විසෙසො।
bod:කෙචි පන මෙත්තුපෙක්ඛායොපි අනියතෙසු ඉච්ඡන්ති, තං න ගහෙතබ්බං। අත්ථතො හි අදොසොයෙව මෙත්තා, තත්රමජ්ඣත්තුපෙක්ඛායෙව උපෙක්ඛාති।
bod:475:කායදුච්චරිතතො විරති <b>කායදුච්චරිතවිරති</b>। එස නයො සෙසාසුපි। ලක්ඛණාදිතො පනෙතා තිස්සොපි කායදුච්චරිතාදිවත්ථූනං අවීතික්කමලක්ඛණා, අමද්දනලක්ඛණාති වුත්තං හොති। කායදුච්චරිතාදිවත්ථුතො සඞ්කොචනරසා, අකිරියපච්චුපට්ඨානා, සද්ධාහිරොත්තප්පඅප්පිච්ඡතාදිගුණපදට්ඨානා, පාපකිරියතො චිත්තස්ස විමුඛභාවභූතාති දට්ඨබ්බා।
bod:476:ඉති ඉමෙව ඡත්තිංස සඞ්ඛාරා පඨමෙන කාමාවචරකුසලවිඤ්ඤාණෙන සම්පයොගං ගච්ඡන්තීති වෙදිතබ්බා। යථා ච පඨමෙන, එවං දුතියෙනාපි। සසඞ්ඛාරභාවමත්තමෙව හෙත්ථ විසෙසො।
bod:තතියෙන පන ඨපෙත්වා අමොහං අවසෙසා වෙදිතබ්බා। තථා චතුත්ථෙන। සසඞ්ඛාරභාවමත්තමෙව හෙත්ථ විසෙසො।
bod:පඨමෙ <pb V=2.95/> වුත්තෙසු පන ඨපෙත්වා පීතිං අවසෙසා පඤ්චමෙන සම්පයොගං ගච්ඡන්ති। යථා ච පඤ්චමෙන, එවං ඡට්ඨෙනාපි। සසඞ්ඛාරභාවමත්තමෙව හෙත්ථ විසෙසො। සත්තමෙන ච පන ඨපෙත්වා අමොහං අවසෙසා වෙදිතබ්බා। තථා අට්ඨමෙන। සසඞ්ඛාරභාවමත්තමෙව හෙත්ථ විසෙසො।
bod:පඨමෙ වුත්තෙසු ඨපෙත්වා විරතිත්තයං සෙසා රූපාවචරකුසලෙසු පඨමෙන සම්පයොගං ගච්ඡන්ති। දුතියෙන තතො විතක්කවජ්ජා। තතියෙන තතො විචාරවජ්ජා। චතුත්ථෙන තතො පීතිවජ්ජා। පඤ්චමෙන තතො අනියතෙසු කරුණාමුදිතාවජ්ජා। තෙයෙව චතූසු ආරුප්පකුසලෙසු। අරූපාවචරභාවොයෙව හි එත්ථ විසෙසො।
bod:ලොකුත්තරෙසු පඨමජ්ඣානිකෙ තාව මග්ගවිඤ්ඤාණෙ පඨමරූපාවචරවිඤ්ඤාණෙ වුත්තනයෙන, දුතියජ්ඣානිකාදිභෙදෙ දුතියරූපාවචරවිඤ්ඤාණාදීසු වුත්තනයෙනෙව වෙදිතබ්බා। කරුණාමුදිතානං පන අභාවො, නියතවිරතිතා <pb M=2.98/>, ලොකුත්තරතා චාති අයමෙත්ථ විසෙසො। එවං තාව කුසලායෙව සඞ්ඛාරා වෙදිතබ්බා।
bod:477:අකුසලෙසු ලොභමූලෙ පඨමාකුසලසම්පයුත්තා තාව නියතා සරූපෙන ආගතා තෙරස, යෙවාපනකා චත්තාරොති සත්තරස। තත්ථ ඵස්සො, චෙතනා, විතක්කො, විචාරො, පීති, වීරියං, ජීවිතං, සමාධි, අහිරිකං, අනොත්තප්පං, ලොභො, මොහො, මිච්ඡාදිට්ඨීති ඉමෙ සරූපෙන ආගතා තෙරස (ධ॰ ස॰ 365; ධ॰ ස॰ අට්ඨ॰ 365)। ඡන්දො, අධිමොක්ඛො, උද්ධච්චං, මනසිකාරොති ඉමෙ යෙවාපනකා චත්තාරො (ධ॰ ස॰ අට්ඨ॰ 365)।
bod:478:තත්ථ න හිරියතීති අහිරිකො। අහිරිකස්ස භාවො <b>අහිරිකං</b>। න ඔතප්පතීති <b>අනොත්තප්පං</b>। තෙසු <b>අහිරිකං</b> කායදුච්චරිතාදීහි අජිගුච්ඡනලක්ඛණං, අලජ්ජාලක්ඛණං වා। <b>අනොත්තප්පං</b> තෙහෙව අසාරජ්ජලක්ඛණං, අනුත්තාසලක්ඛණං වා। අයමෙත්ථ සඞ්ඛෙපො। විත්ථාරො පන හිරොත්තප්පානං වුත්තපටිපක්ඛවසෙන වෙදිතබ්බො।
bod:479:ලුබ්භන්ති තෙන, සයං වා ලුබ්භති, ලුබ්භනමත්තමෙව වා තන්ති <b>ලොභො</b>। මුය්හන්ති තෙන, සයං වා මුය්හති, මුය්හනමත්තමෙව වා තන්ති <b>මොහො</b>। තෙසු <b>ලොභො</b> ආරම්මණග්ගහණලක්ඛණො මක්කටාලෙපො විය, අභිසඞ්ගරසො තත්තකපාලෙ ඛිත්තමංසපෙසි විය। අපරිච්චාගපච්චුපට්ඨානො තෙලඤ්ජනරාගො <pb V=2.96/> විය। සංයොජනියධම්මෙසු අස්සාදදස්සනපදට්ඨානො। තණ්හානදීභාවෙන වඩ්ඪමානො සීඝසොතා නදී ඉව මහාසමුද්දං අපායමෙව ගහෙත්වා ගච්ඡතීති දට්ඨබ්බො।
bod:480:<b>මොහො</b> චිත්තස්ස අන්ධභාවලක්ඛණො, අඤ්ඤාණලක්ඛණො වා, අසම්පටිවෙධරසො, ආරම්මණසභාවච්ඡාදනරසො වා, අසම්මාපටිපත්තිපච්චුපට්ඨානො, අන්ධකාරපච්චුපට්ඨානො වා, අයොනිසොමනසිකාරපදට්ඨානො, සබ්බාකුසලානං මූලන්ති දට්ඨබ්බො।
bod:481:මිච්ඡා පස්සන්ති තාය, සයං වා මිච්ඡා පස්සති, මිච්ඡාදස්සනමත්තං වා එසාති <b>මිච්ඡාදිට්ඨි</b>। සා අයොනිසො අභිනිවෙසලක්ඛණා, පරාමාසරසා, මිච්ඡාභිනිවෙසපච්චුපට්ඨානා, අරියානං අදස්සනකාමතාදිපදට්ඨානා, පරමං වජ්ජන්ති දට්ඨබ්බා।
bod:482:උද්ධතභාවො <pb M=2.99/> <b>උද්ධච්චං</b>। තං අවූපසමලක්ඛණං වාතාභිඝාතචලජලං විය, අනවට්ඨානරසං වාතාභිඝාතචලධජපටාකා විය, භන්තත්තපච්චුපට්ඨානං පාසාණාභිඝාතසමුද්ධතභස්මං විය, චෙතසො අවූපසමෙ අයොනිසොමනසිකාරපදට්ඨානං, චිත්තවික්ඛෙපොති දට්ඨබ්බං। සෙසා කුසලෙ වුත්තනයෙනෙව වෙදිතබ්බා। අකුසලභාවොයෙව හි අකුසලභාවෙන ච ලාමකත්තං එතෙසං තෙහි විසෙසො।
bod:483:ඉති ඉමෙ සත්තරස සඞ්ඛාරා පඨමෙන අකුසලවිඤ්ඤාණෙන සම්පයොගං ගච්ඡන්තීති වෙදිතබ්බා। යථා ච පඨමෙන, එවං දුතියෙනාපි। සසඞ්ඛාරතා පනෙත්ථ ථිනමිද්ධස්ස ච අනියතතා විසෙසො।
bod:තත්ථ ථිනනතා <b>ථිනං</b>। මිද්ධනතා <b>මිද්ධං</b>। අනුස්සාහසංහනනතා අසත්තිවිඝාතො චාති අත්ථො। ථිනඤ්ච මිද්ධඤ්ච ථිනමිද්ධං। තත්ථ <b>ථිනං</b> අනුස්සාහලක්ඛණං, වීරියවිනොදනරසං, සංසීදනපච්චුපට්ඨානං। <b>මිද්ධං</b> අකම්මඤ්ඤතාලක්ඛණං, ඔනහනරසං, ලීනතාපච්චුපට්ඨානං, පචලායිකානිද්දාපච්චුපට්ඨානං වා। උභයම්පි අරතිවිජම්භිකාදීසු අයොනිසොමනසිකාරපදට්ඨානං।
bod:තතියෙන පඨමෙ වුත්තෙසු ඨපෙත්වා මිච්ඡාදිට්ඨිං අවසෙසා වෙදිතබ්බා। <b>මානො</b> පනෙත්ථ අනියතො <pb V=2.97/> හොති। අයං විසෙසො, සො උණ්ණතිලක්ඛණො, සම්පග්ගහරසො, කෙතුකම්යතාපච්චුපට්ඨානො, දිට්ඨිවිප්පයුත්තලොභපදට්ඨානො, උම්මාදො විය දට්ඨබ්බො।
bod:චතුත්ථෙන දුතියෙ වුත්තෙසු ඨපෙත්වා මිච්ඡාදිට්ඨිං අවසෙසා වෙදිතබ්බා। එත්ථාපි ච මානො අනියතෙසු හොතියෙව। පඨමෙ වුත්තෙසු පන ඨපෙත්වා පීතිං අවසෙසා පඤ්චමෙන සම්පයොගං ගච්ඡන්ති। යථා ච පඤ්චමෙන, එවං ඡට්ඨෙනාපි। සසඞ්ඛාරතා පනෙත්ථ ථිනමිද්ධස්ස ච අනියතභාවො විසෙසො। සත්තමෙන පඤ්චමෙ වුත්තෙසු ඨපෙත්වා දිට්ඨිං අවසෙසා වෙදිතබ්බා। මානො පනෙත්ථ අනියතො හොති। අට්ඨමෙන ඡට්ඨෙ වුත්තෙසු ඨපෙත්වා දිට්ඨිං අවසෙසා වෙදිතබ්බා। එත්ථාපි ච මානො අනියතෙසු හොතියෙවාති।
bod:484:දොසමූලෙසු පන ද්වීසු පඨමසම්පයුත්තා තාව නියතා සරූපෙන ආගතා එකාදස, යෙවාපනකා චත්තාරො, අනියතා තයොති අට්ඨාරස <pb M=2.100/>। තත්ථ ඵස්සො, චෙතනා, විතක්කො, විචාරො, වීරියං, ජීවිතං, සමාධි, අහිරිකං, අනොප්පත්තං, දොසො, මොහොති ඉමෙ සරූපෙන ආගතා එකාදස (ධ॰ ස॰ 413; ධ॰ ස॰ අට්ඨ॰ 413)। ඡන්දො, අධිමොක්ඛො, උද්ධච්චං, මනසිකාරොති ඉමෙ යෙවාපනකා චත්තාරො (ධ॰ ස॰ අට්ඨ॰ 413)। ඉස්සා, මච්ඡරියං, කුක්කුච්චන්ති ඉමෙ අනියතා තයො (ධ॰ ස॰ අට්ඨ॰ 413)।
bod:485:තත්ථ දුස්සන්ති තෙන, සයං වා දුස්සති, දුස්සනමත්තමෙව වා තන්ති <b>දොසො</b>। සො චණ්ඩික්කලක්ඛණො පහටාසීවිසො විය, විසප්පනරසො විසනිපාතො විය, අත්තනො නිස්සයදහනරසො වා දාවග්ගි විය। දූසනපච්චුපට්ඨානො ලද්ධොකාසො විය සපත්තො, ආඝාතවත්ථුපදට්ඨානො, විසසංසට්ඨපූතිමුත්තං විය දට්ඨබ්බො।
bod:486:ඉස්සායනා <b>ඉස්සා</b>। සා පරසම්පත්තීනං උසූයනලක්ඛණා। තත්ථෙව අනභිරතිරසා, තතො විමුඛභාවපච්චුපට්ඨානා, පරසම්පත්තිපදට්ඨානා, සංයොජනන්ති දට්ඨබ්බා।
bod:487:මච්ඡරභාවො <b>මච්ඡරියං</b>। තං ලද්ධානං වා ලභිතබ්බානං වා අත්තනො සම්පත්තීනං නිගූහනලක්ඛණං, තාසංයෙව පරෙහි සාධාරණභාවඅක්ඛමනරසං, සඞ්කොචනපච්චුපට්ඨානං, කටුකඤ්චුකතාපච්චුපට්ඨානං වා, අත්තසම්පත්තිපදට්ඨානං, චෙතසො විරූපභාවොති දට්ඨබ්බං।
bod:488:කුච්ඡිතං <pb V=2.98/> කතං කුකතං। තස්ස භාවො <b>කුක්කුච්චං</b>। තං පච්ඡානුතාපලක්ඛණං, කතාකතානුසොචනරසං, විප්පටිසාරපච්චුපට්ඨානං, කතාකතපදට්ඨානං, දාසබ්යමිව දට්ඨබ්බං। සෙසා වුත්තප්පකාරායෙවාති।
bod:ඉති ඉමෙ අට්ඨාරස සඞ්ඛාරා පඨමෙන දොසමූලෙන සම්පයොගං ගච්ඡන්තීති වෙදිතබ්බා। යථා ච පඨමෙන, එවං දුතියෙනාපි। සසඞ්ඛාරතා පන අනියතෙසු ච ථිනමිද්ධසම්භවොව විසෙසො।
bod:489:මොහමූලෙසු ද්වීසු විචිකිච්ඡාසම්පයුත්තෙන තාව ඵස්සො, චෙතනා, විතක්කො, විචාරො, වීරියං, ජීවිතං, චිත්තට්ඨිති, අහිරිකං, අනොත්තප්පං <pb M=2.101/>, මොහො, විචිකිච්ඡාති සරූපෙන ආගතා එකාදස (ධ॰ ස॰ 422; ධ॰ ස॰ අට්ඨ॰ 422), උද්ධච්චං, මනසිකාරොති යෙවාපනකා ද්වෙ චාති තෙරස।
bod:490:තත්ථ <b>චිත්තට්ඨිතී</b>ති පවත්තිට්ඨිතිමත්තො දුබ්බලො සමාධි। විගතා චිකිච්ඡාති <b>විචිකිච්ඡා</b>। සා සංසයලක්ඛණා, කම්පනරසා, අනිච්ඡයපච්චුපට්ඨානා, අනෙකංසගාහපච්චුපට්ඨානා වා, විචිකිච්ඡායං අයොනිසොමනසිකාරපදට්ඨානා, පටිපත්තිඅන්තරායකරාති දට්ඨබ්බා। සෙසා වුත්තප්පකාරායෙව।
bod:උද්ධච්චසම්පයුත්තෙන විචිකිච්ඡාසම්පයුත්තෙ වුත්තෙසු ඨපෙත්වා විචිකිච්ඡං සෙසා ද්වාදස। විචිකිච්ඡාය අභාවෙන පනෙත්ථ අධිමොක්ඛො උප්පජ්ජති। තෙන සද්ධිං තෙරසෙව, අධිමොක්ඛසබ්භාවතො ච බලවතරො සමාධි හොති। යඤ්චෙත්ථ උද්ධච්චං, තං සරූපෙනෙව ආගතං। අධිමොක්ඛමනසිකාරා යෙවාපනකවසෙනාති එවං අකුසලසඞ්ඛාරා වෙදිතබ්බා।
bod:491:අබ්යාකතෙසු විපාකාබ්යාකතා තාව අහෙතුකසහෙතුකභෙදතො දුවිධා। තෙසු අහෙතුකවිපාකවිඤ්ඤාණසම්පයුත්තා අහෙතුකා। තත්ථ කුසලාකුසලවිපාකචක්ඛුවිඤ්ඤාණසම්පයුත්තා තාව ඵස්සො, චෙතනා, ජීවිතං, චිත්තට්ඨිතීති සරූපෙන ආගතා චත්තාරො (ධ॰ ස॰ 431; ධ॰ ස॰ අට්ඨ॰ 431), යෙවාපනකො මනසිකාරොයෙවාති පඤ්ච। සොතඝානජිව්හාකායවිඤ්ඤාණසම්පයුත්තාපි එතෙයෙව। උභයවිපාකමනොධාතුයා එතෙ චෙව විතක්කවිචාරාධිමොක්ඛා චාති <pb V=2.99/> අට්ඨ, තථා තිවිධායපි අහෙතුකමනොවිඤ්ඤාණධාතුයා। යා පනෙත්ථ සොමනස්සසහගතා, තාය සද්ධිං පීති අධිකා හොතීති වෙදිතබ්බා।
bod:සහෙතුකවිපාකවිඤ්ඤාණසම්පයුත්තා පන සහෙතුකා। තෙසු අට්ඨකාමාවචරවිපාකසම්පයුත්තා තාව අට්ඨහි කාමාවචරකුසලෙහි සම්පයුත්තසඞ්ඛාරසදිසායෙව। යා පන තා අනියතෙසු කරුණාමුදිතා, තා සත්තාරම්මණත්තා විපාකෙසු න සන්ති। එකන්තපරිත්තාරම්මණා හි කාමාවචරවිපාකා। න කෙවලඤ්ච කරුණාමුදිතා, විරතියොපි විපාකෙසු න සන්ති। “පඤ්ච සික්ඛාපදා කුසලායෙවා”ති හි වුත්තං।
bod:රූපාවචරාරූපාවචරලොකුත්තරවිපාකවිඤ්ඤාණසම්පයුත්තා <pb M=2.102/> පන තෙසං කුසලවිඤ්ඤාණසම්පයුත්තසඞ්ඛාරෙහි සදිසා එව।
bod:492:කිරියාබ්යාකතාපි අහෙතුකසහෙතුකභෙදතො දුවිධා। තෙසු අහෙතුකකිරියවිඤ්ඤාණසම්පයුත්තා අහෙතුකා। තෙ ච කුසලවිපාකමනොධාතුඅහෙතුකමනොවිඤ්ඤාණධාතුද්වයයුත්තෙහි සමානා। මනොවිඤ්ඤාණධාතුද්වයෙ පන වීරියං අධිකං। වීරියසබ්භාවතො බලප්පත්තො සමාධි හොති। අයමෙත්ථ විසෙසො।
bod:සහෙතුකකිරියවිඤ්ඤාණසම්පයුත්තා පන සහෙතුකා। තෙසු අට්ඨකාමාවචරකිරියවිඤ්ඤාණසම්පයුත්තා තාව ඨපෙත්වා විරතියො අට්ඨහි කාමාවචරකුසලෙහි සම්පයුත්තසඞ්ඛාරසදිසා। රූපාවචරාරූපාවචරකිරියසම්පයුත්තා පන සබ්බාකාරෙනපි තෙසං කුසලවිඤ්ඤාණසම්පයුත්තසදිසායෙවාති එවං අබ්යාකතාපි සඞ්ඛාරා වෙදිතබ්බාති।
cen:ඉදං සඞ්ඛාරක්ඛන්ධෙ විත්ථාරකථාමුඛං।
bod:ඉදං තාව අභිධම්මෙ පදභාජනීයනයෙන ඛන්ධෙසු විත්ථාරකථාමුඛං।
sub:අතීතාදිවිභාගකථා
bod:493:භගවතා <pb V=2.100/> පන –
ind:“යංකිඤ්චි රූපං අතීතානාගතපච්චුප්පන්නං අජ්ඣත්තං වා බහිද්ධා වා ඔළාරිකං වා සුඛුමං වා හීනං වා පණීතං වා යං දූරෙ සන්තිකෙ වා, තදෙකජ්ඣං අභිසංයූහිත්වා අභිසඞ්ඛිපිත්වා අයං වුච්චති රූපක්ඛන්ධො। යා කාචි වෙදනා… යා කාචි සඤ්ඤා… යෙ කෙචි සඞ්ඛාරා… යංකිඤ්චි විඤ්ඤාණං අතීතානාගතපච්චුප්පන්නං…පෙ॰… අභිසඞ්ඛිපිත්වා අයං වුච්චති විඤ්ඤාණක්ඛන්ධො”ති (විභ॰ 2,26) –
bod:එවං ඛන්ධා විත්ථාරිතා।
bod:තත්ථ <b>යංකිඤ්චී</b>ති අනවසෙසපරියාදානං। <b>රූප</b>න්ති අතිප්පසඞ්ගනියමනං। එවං පදද්වයෙනාපි රූපස්ස අනවසෙසපරිග්ගහො කතො හොති। අථස්ස අතීතාදිනා <pb M=2.103/> විභාගං ආරභති। තඤ්හි කිඤ්චි අතීතං, කිඤ්චි අනාගතාදිභෙදන්ති। එස නයො වෙදනාදීසු।
bod:494:තත්ථ රූපං තාව අද්ධාසන්තතිසමයඛණවසෙන චතුධා අතීතං නාම හොති। තථා අනාගතපච්චුප්පන්නං।
bod:තත්ථ <b>අද්ධාවසෙන</b> තාව එකස්ස එකස්මිං භවෙ පටිසන්ධිතො පුබ්බෙ අතීතං, චුතිතො උද්ධං අනාගතං, උභින්නමන්තරෙ පච්චුප්පන්නං।
bod:<b>සන්තතිවසෙන</b> සභාගඑකඋතුසමුට්ඨානං එකාහාරසමුට්ඨානඤ්ච පුබ්බාපරියවසෙන වත්තමානම්පි පච්චුප්පන්නං, තතො පුබ්බෙ විසභාගඋතුආහාරසමුට්ඨානං අතීතං, පච්ඡා අනාගතං। චිත්තජං එකවීථිඑකජවනඑකසමාපත්තිසමුට්ඨානං පච්චුප්පන්නං, තතො පුබ්බෙ අතීතං, පච්ඡා අනාගතං। කම්මසමුට්ඨානස්ස පාටියෙක්කං සන්තතිවසෙන අතීතාදිභෙදො නත්ථි, තෙසඤ්ඤෙව පන උතුආහාරචිත්තසමුට්ඨානානං උපත්ථම්භකවසෙන තස්ස අතීතාදිභාවො වෙදිතබ්බො।
bod:<b>සමයවසෙන</b> <pb V=2.101/> එකමුහුත්තපුබ්බණ්හසායන්හරත්තින්දිවාදීසු සමයෙසු සන්තානවසෙන පවත්තමානං තං තං සමයං පච්චුප්පන්නං නාම, තතො පුබ්බෙ අතීතං, පච්ඡා අනාගතං।
bod:<b>ඛණවසෙන</b> උප්පාදාදිඛණත්තයපරියාපන්නං පච්චුප්පන්නං, තතො පුබ්බෙ අනාගතං, පච්ඡා අතීතං। අපිච අතික්කන්තහෙතුපච්චයකිච්චං අතීතං, නිට්ඨිතහෙතුකිච්චං අනිට්ඨිතපච්චයකිච්චං පච්චුප්පන්නං, උභයකිච්චං අසම්පත්තං අනාගතං। සකිච්චක්ඛණෙ වා පච්චුප්පන්නං, තතො පුබ්බෙ අනාගතං, පච්ඡා අතීතං। එත්ථ ච ඛණාදිකථාව නිප්පරියායා। සෙසා සපරියායා।
bod:495:අජ්ඣත්තබහිද්ධාභෙදො වුත්තනයො එව। අපිච ඉධ නියකජ්ඣත්තම්පි අජ්ඣත්තං පරපුග්ගලිකම්පි ච බහිද්ධාති වෙදිතබ්බං। ඔළාරිකසුඛුමභෙදො වුත්තනයොව।
bod:496:හීනපණීතභෙදො දුවිධො පරියායතො නිප්පරියායතො ච। තත්ථ අකනිට්ඨානං රූපතො සුදස්සීනං රූපං හීනං। තදෙව සුදස්සානං රූපතො පණීතං। එවං යාව නරකසත්තානං රූපං, තාව පරියායතො හීනපණීතතා වෙදිතබ්බා। නිප්පරියායතො පන යත්ථ අකුසලවිපාකං උප්පජ්ජති, තං හීනං। යත්ථ කුසලවිපාකං, තං පණීතං।
bod:දූරෙ <pb M=2.104/> සන්තිකෙති ඉදම්පි වුත්තනයමෙව। අපිච ඔකාසතොපෙත්ථ උපාදායුපාදාය දූරසන්තිකතා වෙදිතබ්බා।
bod:497:<b>තදෙකජ්ඣං අභිසංයූහිත්වා අභිසඞ්ඛිපිත්වා</b>ති තං අතීතාදීහි පදෙහි විසුං විසුං නිද්දිට්ඨං රූපං සබ්බං රුප්පනලක්ඛණසඞ්ඛාතෙ එකවිධභාවෙ පඤ්ඤාය රාසිං කත්වා රූපක්ඛන්ධොති වුච්චතීති අයමෙත්ථ අත්ථො। එතෙන සබ්බම්පි රූපං රුප්පනලක්ඛණෙ රාසිභාවූපගමනෙන රූපක්ඛන්ධොති දස්සිතං හොති। න හි රූපතො අඤ්ඤො රූපක්ඛන්ධො නාම අත්ථි।
bod:498:යථා ච රූපං, එවං වෙදනාදයොපි වෙදයිතලක්ඛණාදීසු රාසිභාවූපගමනෙන। න හි වෙදනාදීහි අඤ්ඤෙ වෙදනාක්ඛන්ධාදයො නාම අත්ථි।
bod:අතීතාදිවිභාගෙ <pb V=2.102/> පනෙත්ථ සන්තතිවසෙන ඛණාදිවසෙන ච වෙදනාය අතීතානාගතපච්චුප්පන්නභාවො වෙදිතබ්බො। තත්ථ <b>සන්තතිවසෙන</b> එකවීථිඑකජවනඑකසමාපත්තිපරියාපන්නා එකවීථිවිසයසමායොගප්පවත්තා ච පච්චුප්පන්නා, තතො පුබ්බෙ අතීතා, පච්ඡා අනාගතා। <b>ඛණාදිවසෙන</b> ඛණත්තයපරියාපන්නා පුබ්බන්තාපරන්තමජ්ඣත්තගතා සකිච්චඤ්ච කුරුමානා වෙදනා පච්චුප්පන්නා, තතො පුබ්බෙ අතීතා, පච්ඡා අනාගතා। අජ්ඣත්තබහිද්ධාභෙදො නියකජ්ඣත්තවසෙන වෙදිතබ්බො।
bod:499:ඔළාරිකසුඛුමභෙදො “අකුසලා වෙදනා ඔළාරිකා, කුසලාබ්යාකතා වෙදනා සුඛුමා”තිආදිනා (විභ॰ 11) නයෙන විභඞ්ගෙ වුත්තෙන ජාතිසභාවපුග්ගලලොකියලොකුත්තරවසෙන වෙදිතබ්බො। <b>ජාතිවසෙන</b> තාව අකුසලා වෙදනා සාවජ්ජකිරියහෙතුතො, කිලෙසසන්තාපභාවතො ච අවූපසන්තවුත්තීති කුසලවෙදනාය ඔළාරිකා, සබ්යාපාරතො, සඋස්සාහතො, සවිපාකතො, කිලෙසසන්තාපභාවතො, සාවජ්ජතො ච විපාකාබ්යාකතාය ඔළාරිකා, සවිපාකතො, කිලෙසසන්තාපභාවතො, සබ්යාබජ්ඣතො, සාවජ්ජතො ච කිරියාබ්යාකතාය ඔළාරිකා। කුසලාබ්යාකතා පන වුත්තවිපරියායතො අකුසලාය සුඛුමා। ද්වෙපි කුසලාකුසලවෙදනා සබ්යාපාරතො, සඋස්සාහතො, සවිපාකතො ච යථායොගං දුවිධායපි අබ්යාකතාය ඔළාරිකා <pb M=2.105/>, වුත්තවිපරියායෙන දුවිධාපි අබ්යාකතා තාහි සුඛුමා। එවං තාව ජාතිවසෙන ඔළාරිකසුඛුමතා වෙදිතබ්බා।
bod:500:<b>සභාවවසෙන</b> පන දුක්ඛා වෙදනා නිරස්සාදතො, සවිප්ඵාරතො, ඛොභකරණතො, උබ්බෙජනීයතො, අභිභවනතො ච ඉතරාහි ද්වීහි ඔළාරිකා, ඉතරා පන ද්වෙ සාතතො, සන්තතො, පණීතතො, මනාපතො, මජ්ඣත්තතො ච යථායොගං දුක්ඛාය සුඛුමා। උභො පන සුඛදුක්ඛා සවිප්ඵාරතො, ඛොභකරණතො, පාකටතො ච අදුක්ඛමසුඛාය ඔළාරිකා, සා වුත්තවිපරියායෙන තදුභයතො සුඛුමා। එවං සභාවවසෙන ඔළාරිකසුඛුමතා වෙදිතබ්බා।
bod:501:<b>පුග්ගලවසෙන</b> පන අසමාපන්නස්ස වෙදනා නානාරම්මණෙ වික්ඛිත්තභාවතො සමාපන්නස්ස වෙදනාය ඔළාරිකා, විපරියායෙන ඉතරා සුඛුමා। එවං පුග්ගලවසෙන ඔළාරිකසුඛුමතා වෙදිතබ්බා।
bod:<b>ලොකියලොකුත්තරවසෙන</b> <pb V=2.103/> පන සාසවා වෙදනා ලොකියා, සා ආසවුප්පත්තිහෙතුතො, ඔඝනියතො, යොගනියතො, ගන්ථනියතො, නීවරණියතො, උපාදානියතො, සංකිලෙසිකතො, පුථුජ්ජනසාධාරණතො ච අනාසවාය ඔළාරිකා। සා විපරියායෙන සාසවාය සුඛුමා। එවං ලොකියලොකුත්තරවසෙන ඔළාරිකසුඛුමතා වෙදිතබ්බා।
bod:502:තත්ථ ජාතිආදිවසෙන සම්භෙදො පරිහරිතබ්බො। අකුසලවිපාකකආයවිඤ්ඤාණසම්පයුත්තා හි වෙදනා ජාතිවසෙන අබ්යාකතත්තා සුඛුමාපි සමානා සභාවාදිවසෙන ඔළාරිකා හොති। වුත්තඤ්හෙතං “අබ්යාකතා වෙදනා සුඛුමා। දුක්ඛා වෙදනා ඔළාරිකා। සමාපන්නස්ස වෙදනා සුඛුමා। අසමාපන්නස්ස වෙදනා ඔළාරිකා। සාසවා වෙදනා ඔළාරිකා। අනාසවා වෙදනා සුඛුමා”ති (විභ॰ 11)। යථා ච දුක්ඛා වෙදනා, එවං සුඛාදයොපි ජාතිවසෙන ඔළාරිකා සභාවාදිවසෙන සුඛුමා හොන්ති। තස්මා යථා ජාතිආදිවසෙන සම්භෙදො න හොති, තථා වෙදනානං ඔළාරිකසුඛුමතා වෙදිතබ්බා। සෙය්යථිදං – අබ්යාකතා ජාතිවසෙන කුසලාකුසලාහි සුඛුමා। තත්ථ කතමා අබ්යාකතා? කිං දුක්ඛා? කිං සුඛා? කිං සමාපන්නස්ස? කිං අසමාපන්නස්ස? කිං සාසවා <pb M=2.106/>? කිං අනාසවාති? එවං සභාවාදිභෙදො න පරාමසිතබ්බො। එස නයො සබ්බත්ථ।
bod:අපිච තං තං වා පන වෙදනං උපාදායුපාදාය වෙදනා ඔළාරිකසුඛුමා දට්ඨබ්බාති වචනතො අකුසලාදීසුපි ලොභසහගතාය දොසසහගතා වෙදනා අග්ගි විය අත්තනො නිස්සයදහනතො ඔළාරිකා, ලොභසහගතා සුඛුමා। දොසසහගතාපි නියතා ඔළාරිකා, අනියතා සුඛුමා। නියතාපි කප්පට්ඨිතිකා ඔළාරිකා, ඉතරා සුඛුමා। කප්පට්ඨිතිකාසුපි අසඞ්ඛාරිකා ඔළාරිකා, ඉතරා සුඛුමා। ලොභසහගතා පන දිට්ඨිසම්පයුත්තා ඔළාරිකා, ඉතරා සුඛුමා। සාපි නියතා කප්පට්ඨිතිකා අසඞ්ඛාරිකා ඔළාරිකා, ඉතරා සුඛුමා। අවිසෙසෙන ච අකුසලා බහුවිපාකා ඔළාරිකා, අප්පවිපාකා සුඛුමා। කුසලා පන අප්පවිපාකා ඔළාරිකා, බහුවිපාකා සුඛුමා।
bod:අපිච කාමාවචරකුසලා ඔළාරිකා। රූපාවචරා සුඛුමා। තතො අරූපාවචරා। තතො ලොකුත්තරා। කාමාවචරා දානමයා ඔළාරිකා। සීලමයා සුඛුමා। තතො භාවනාමයා। භාවනාමයාපි දුහෙතුකා ඔළාරිකා। තිහෙතුකා සුඛුමා। තිහෙතුකාපි සසඞ්ඛාරිකා ඔළාරිකා। අසඞ්ඛාරිකා සුඛුමා। රූපාවචරා ච පඨමජ්ඣානිකා ඔළාරිකා…පෙ॰… පඤ්චමජ්ඣානිකා <pb V=2.104/> සුඛුමා। අරූපාවචරා ච ආකාසානඤ්චායතනසම්පයුත්තා ඔළාරිකා…පෙ॰… නෙවසඤ්ඤානාසඤ්ඤායතනසම්පයුත්තා සුඛුමාව। ලොකුත්තරා ච සොතාපත්තිමග්ගසම්පයුත්තා ඔළාරිකා…පෙ॰… අරහත්තමග්ගසම්පයුත්තා සුඛුමාව। එස නයො තං තං භූමිවිපාකකිරියවෙදනාසු ච දුක්ඛාදිඅසමාපන්නාදිසාසවාදිවසෙන වුත්තවෙදනාසු ච।
bod:ඔකාසවසෙන චාපි නිරයෙ දුක්ඛා ඔළාරිකා। තිරච්ඡානයොනියං සුඛුමා…පෙ॰… පරනිම්මිතවසවත්තීසු සුඛුමාව। යථා ච දුක්ඛා, එවං සුඛාපි සබ්බත්ථ යථානුරූපං යොජෙතබ්බා। වත්ථුවසෙන චාපි හීනවත්ථුකා යා කාචි වෙදනා ඔළාරිකා, පණීතවත්ථුකා සුඛුමා।
bod:හීනපණීතභෙදෙ යා ඔළාරිකා, සා හීනා। යා ච සුඛුමා, සා පණීතාති දට්ඨබ්බා।
bod:503:දූරපදං පන “අකුසලා වෙදනා කුසලාබ්යාකතාහි වෙදනාහි දූරෙ”। සන්තිකෙපදං “අකුසලා වෙදනා අකුසලාය වෙදනාය සන්තිකෙ”තිආදිනා <pb M=2.107/> නයෙන විභඞ්ගෙ විභත්තං। තස්මා අකුසලා වෙදනා විසභාගතො, අසංසට්ඨතො, අසරික්ඛතො ච කුසලාබ්යාකතාහි දූරෙ, තථා කුසලාබ්යාකතා අකුසලාය। එස නයො සබ්බවාරෙසු। අකුසලා පන වෙදනා සභාගතො, සරික්ඛතො ච අකුසලාය සන්තිකෙති। ඉදං වෙදනාක්ඛන්ධස්ස අතීතාදිවිභාගෙ විත්ථාරකථාමුඛං। තංතංවෙදනාසම්පයුත්තානං පන සඤ්ඤාදීනම්පි එවමෙව වෙදිතබ්බං।
sub:කමාදිවිනිච්ඡයකථා
bod:504:එවං විදිත්වා ච පුන එතෙස්වෙව –
gax:ඛන්ධෙසු ඤාණභෙදත්ථං, කමතොථ විසෙසතො।
gae:අනූනාධිකතො චෙව, උපමාතො තථෙව ච॥
gax:දට්ඨබ්බතො ද්විධා එවං, පස්සන්තස්සත්ථසිද්ධිතො।
gae:විනිච්ඡයනයො සම්මා, විඤ්ඤාතබ්බො විභාවිනා॥
bod:තත්ථ <pb V=2.105/> <b>කමතො</b>ති ඉධ උප්පත්තික්කමො, පහානක්කමො, පටිපත්තික්කමො, භූමික්කමො, දෙසනාක්කමොති බහුවිධො කමො।
bod:තත්ථ “පඨමං කලලං හොති, කලලා හොති අබ්බුද”න්ති (සං॰ නි॰ 1.235) එවමාදි උප්පත්තික්කමො। “දස්සනෙන පහාතබ්බා ධම්මා, භාවනාය පහාතබ්බා ධම්මා”ති (ධ॰ ස॰ තිකමාතිකා 8) එවමාදි පහානක්කමො। “සීලවිසුද්ධි, චිත්තවිසුද්ධී”ති (ම॰ නි॰ 1.259; පටි॰ ම॰ 3.41) එවමාදි පටිපත්තික්කමො। “කාමාවචරා, රූපාවචරා”ති (ධ॰ ස॰ 987) එවමාදි භූමික්කමො। “චත්තාරො සතිපට්ඨානා, චත්තාරො සම්මප්පධානා”ති (දී॰ නි॰ 3.145) වා, “දානකථං, සීලකථ”න්ති (දී॰ නි॰ 1.298) වා එවමාදි දෙසනාක්කමො। තෙසු ඉධ උප්පත්තික්කමො තාව න යුජ්ජති, කලලාදීනං විය ඛන්ධානං පුබ්බාපරියවවත්ථානෙන අනුප්පත්තිතො। න පහානක්කමො, කුසලාබ්යාකතානං අප්පහාතබ්බතො। නපටිපත්තික්කමො, අකුසලානං අප්පටිපජ්ජනීයතො। න භූමික්කමො, වෙදනාදීනං චතුභූමිපරියාපන්නත්තා। දෙසනාක්කමො පන යුජ්ජති।
bod:අභෙදෙන හි පඤ්චසු ඛන්ධෙසු අත්තගාහපතිතං වෙනෙය්යජනං සමූහඝනවිනිබ්භොගදස්සනෙන අත්තගාහතො මොචෙතුකාමො භගවා හිතකාමො <pb M=2.108/> තස්ස තස්ස ජනස්ස සුඛගහණත්ථං චක්ඛුආදීනම්පි විසයභූතං ඔළාරිකං පඨමං රූපක්ඛන්ධං දෙසෙසි। තතො ඉට්ඨානිට්ඨරූපසංවෙදනිකං වෙදනං। “යං වෙදයති, තං සඤ්ජානාතී”ති එවං වෙදනාවිසයස්ස ආකාරගාහිකං සඤ්ඤං। සඤ්ඤාවසෙන අභිසඞ්ඛාරකෙ සඞ්ඛාරෙ। තෙසං වෙදනාදීනං නිස්සයං අධිපතිභූතඤ්ච නෙසං විඤ්ඤාණන්ති එවං තාව කමතො විනිච්ඡයනයො විඤ්ඤාතබ්බො।
bod:505:<b>විසෙසතො</b>ති ඛන්ධානඤ්ච උපාදානක්ඛන්ධානඤ්ච විසෙසතො। කො පන නෙසං විසෙසො, ඛන්ධා තාව අවිසෙසතො වුත්තා। උපාදානක්ඛන්ධා සාසවඋපාදානියභාවෙන විසෙසෙත්වා। යථාහ –
ind:“පඤ්ච චෙව වො, භික්ඛවෙ, ඛන්ධෙ දෙසෙස්සාමි පඤ්චුපාදානක්ඛන්ධෙ ච, තං සුණාථ। කතමෙ ච, භික්ඛවෙ, පඤ්චක්ඛන්ධා, යංකිඤ්චි, භික්ඛවෙ, රූපං අතීතානාගතපච්චුප්පන්නං…පෙ॰… සන්තිකෙ වා, අයං වුච්චති, භික්ඛවෙ, රූපක්ඛන්ධො। යා <pb V=2.106/> කාචි වෙදනා…පෙ॰… යංකිඤ්චි විඤ්ඤාණං…පෙ॰… සන්තිකෙ වා, අයං වුච්චති, භික්ඛවෙ, විඤ්ඤාණක්ඛන්ධො। ඉමෙ වුච්චන්ති, භික්ඛවෙ, පඤ්චක්ඛන්ධා। කතමෙ ච, භික්ඛවෙ, පඤ්චුපාදානක්ඛන්ධා। යංකිඤ්චි, භික්ඛවෙ, රූපං…පෙ॰… සන්තිකෙ වා සාසවං උපාදානියං, අයං වුච්චති, භික්ඛවෙ, රූපුපාදානක්ඛන්ධො। යා කාචි වෙදනා…පෙ॰… යංකිඤ්චි විඤ්ඤාණං…පෙ॰… සන්තිකෙ වා සාසවං උපාදානියං, අයං වුච්චති, භික්ඛවෙ, විඤ්ඤාණුපාදානක්ඛන්ධො। ඉමෙ වුච්චන්ති, භික්ඛවෙ, පඤ්චුපාදානක්ඛන්ධා”ති (සං॰ නි॰ 3.48)।
bod:එත්ථ ච යථා වෙදනාදයො අනාසවාපි අත්ථි, න එවං රූපං। යස්මා පනස්ස රාසට්ඨෙන ඛන්ධභාවො යුජ්ජති, තස්මා ඛන්ධෙසු වුත්තං। යස්මා රාසට්ඨෙන ච සාසවට්ඨෙන ච උපාදානක්ඛන්ධභාවො යුජ්ජති, තස්මා උපාදානක්ඛන්ධෙසු වුත්තං। වෙදනාදයො පන අනාසවාව ඛන්ධෙසු වුත්තා। සාසවා උපාදානක්ඛන්ධෙසු। <b>උපාදානක්ඛන්ධා</b>ති චෙත්ථ උපාදානගොචරා ඛන්ධා උපාදානක්ඛන්ධාති එවමත්ථො දට්ඨබ්බො। ඉධ පන සබ්බෙපෙතෙ එකජ්ඣං කත්වා ඛන්ධාති අධිප්පෙතා।
bod:506:<b>අනූනාධිකතො</b>ති කස්මා පන භගවතා පඤ්චෙව ඛන්ධා වුත්තා අනූනා අනධිකාති। සබ්බසඞ්ඛතසභාගෙකසඞ්ගහතො අත්තත්තනියගාහවත්ථුස්ස එතපරමතො අඤ්ඤෙසඤ්ච තදවරොධතො। අනෙකප්පභෙදෙසු හි සඞ්ඛතධම්මෙසු <pb M=2.109/> සභාගවසෙන සඞ්ගය්හමානෙසු රූපම්පි රූපසභාගෙකසඞ්ගහවසෙන එකො ඛන්ධො හොති। වෙදනා වෙදනාසභාගෙකසඞ්ගහවසෙන එකො ඛන්ධො හොති। එස නයො සඤ්ඤාදීසු। තස්මා සබ්බසඞ්ඛතසභාගෙකසඞ්ගහතො පඤ්චෙව වුත්තා। එතපරමඤ්චෙතං අත්තත්තනියගාහවත්ථු යදිදං රූපාදයො පඤ්ච। වුත්තඤ්හෙතං “රූපෙ ඛො, භික්ඛවෙ, සති රූපං උපාදාය රූපං අභිනිවිස්ස එවං දිට්ඨි උප්පජ්ජති ‘එතං මම, එසොහමස්මි, එසො මෙ අත්තා’ති। වෙදනාය, සඤ්ඤාය, සඞ්ඛාරෙසු, විඤ්ඤාණෙ සති විඤ්ඤාණං උපාදාය විඤ්ඤාණං අභිනිවිස්ස එවං දිට්ඨි උප්පජ්ජති ‘එතං මම, එසොහමස්මි, එසො මෙ අත්තා”ති (සං॰ නි॰ 3.207)। තස්මා අත්තත්තනියගාහවත්ථුස්ස එතපරමතොපි පඤ්චෙව වුත්තා। යෙපි චඤ්ඤෙ සීලාදයො පඤ්ච ධම්මක්ඛන්ධා වුත්තා, තෙපි සඞ්ඛාරක්ඛන්ධෙ පරියාපන්නත්තා එත්ථෙව අවරොධං ගච්ඡන්ති। තස්මා අඤ්ඤෙසං තදවරොධතොපි පඤ්චෙව වුත්තාති එවං අනූනාධිකතො විනිච්ඡයනයො විඤ්ඤාතබ්බො।
bod:507:<b>උපමාතො</b>ති එත්ථ හි ගිලානසාලුපමො රූපුපාදානක්ඛන්ධො, ගිලානුපමස්ස විඤ්ඤාණුපාදානක්ඛන්ධස්ස <pb V=2.107/> වත්ථුද්වාරාරම්මණවසෙන නිවාසට්ඨානතො। ගෙලඤ්ඤුපමො වෙදනුපාදානක්ඛන්ධො, ආබාධකත්තා। ගෙලඤ්ඤසමුට්ඨානුපමො සඤ්ඤුපාදානක්ඛන්ධො, කාමසඤ්ඤාදිවසෙන රාගාදිසම්පයුත්තවෙදනාසබ්භාවා। අසප්පායසෙවනුපමො සඞ්ඛාරුපාදානක්ඛන්ධො, වෙදනාගෙලඤ්ඤස්ස නිදානත්තා। “වෙදනං වෙදනත්ථාය අභිසඞ්ඛරොන්තී”ති (සං॰ නි॰ 3.79) හි වුත්තං। තථා “අකුසලස්ස කම්මස්ස කතත්තා උපචිතත්තා විපාකං කායවිඤ්ඤාණං උප්පන්නං හොති දුක්ඛසහගත”න්ති (ධ॰ ස॰ 556)। ගිලානුපමො විඤ්ඤාණුපාදානක්ඛන්ධො, වෙදනාගෙලඤ්ඤෙන අපරිමුත්තත්තා। අපිච චාරකකාරණඅපරාධකාරණකාරකඅපරාධිකුපමා එතෙ භාජනභොජනබ්යඤ්ජනපරිවෙසකභුඤ්ජකූපමා චාති එවං උපමාතො විනිච්ඡයනයො විඤ්ඤාතබ්බො।
bod:508:<b>දට්ඨබ්බතො ද්විධා</b>ති සඞ්ඛෙපතො විත්ථාරතො චාති එවං ද්විධා දට්ඨබ්බතොපෙත්ථ විනිච්ඡයනයො විඤ්ඤාතබ්බො। <b>සඞ්ඛෙපතො</b> හි පඤ්චුපාදානක්ඛන්ධා ආසීවිසූපමෙ (සං॰ නි॰ 4.238) වුත්තනයෙන උක්ඛිත්තාසිකපච්චත්ථිකතො, භාරසුත්තවසෙන (සං॰ නි॰ 3.22) භාරතො, ඛජ්ජනීයපරියායවසෙන (සං॰ නි॰ 3.79) ඛාදකතො, යමකසුත්තවසෙන (සං॰ නි॰ 3.85) අනිච්චදුක්ඛානත්තසඞ්ඛතවධකතො දට්ඨබ්බා। <b>විත්ථාරතො</b> පනෙත්ථ ඵෙණපිණ්ඩො විය රූපං දට්ඨබ්බං, පරිමද්දනාසහනතො। උදකපුබ්බුළං විය <pb M=2.110/> වෙදනා, මුහුත්තරමණීයතො। මරීචිකා විය සඤ්ඤා, විප්පලම්භනතො। කදලික්ඛන්ධො විය සඞ්ඛාරා, අසාරකතො। මායා විය විඤ්ඤාණං, වඤ්චකතො। විසෙසතො ච සුළාරම්පි අජ්ඣත්තිකං රූපං අසුභන්ති දට්ඨබ්බං। වෙදනා තීහි දුක්ඛතාහි අවිනිමුත්තතො දුක්ඛාති। සඤ්ඤාසඞ්ඛාරා අවිධෙය්යතො අනත්තාති। විඤ්ඤාණං උදයබ්බයධම්මතො අනිච්චන්ති දට්ඨබ්බං।
bod:509:<b>එවං පස්සන්තස්සත්ථසිද්ධිතො</b>ති එවඤ්ච සඞ්ඛෙපවිත්ථාරවසෙන ද්විධා පස්සතො යා අත්ථසිද්ධි හොති, තතොපි විනිච්ඡයනයො විඤ්ඤාතබ්බො। සෙය්යථිදං – සඞ්ඛෙපතො තාව පඤ්චුපාදානක්ඛන්ධෙ උක්ඛිත්තාසිකපච්චත්ථිකාදිභාවෙන පස්සන්තො ඛන්ධෙහි න විහඤ්ඤති। විත්ථාරතො පන රූපාදීනි ඵෙණපිණ්ඩාදිසදිසභාවෙන පස්සන්තො න අසාරෙසු සාරදස්සී හොති।
bod:විසෙසතො ච <b>අජ්ඣත්තිකරූපං අසුභතො</b> පස්සන්තො කබළීකාරාහාරං පරිජානාති, අසුභෙ සුභන්ති විපල්ලාසං පජහති। කාමොඝං උත්තරති, කාමයොගෙන විසංයුජ්ජති, කාමාසවෙන අනාසවො හොති, අභිජ්ඣාකායගන්ථං භින්දති, කාමුපාදානං න උපාදියති।
bod:<b>වෙදනං</b> <pb V=2.108/> <b>දුක්ඛතො</b> පස්සන්තො ඵස්සාහාරං පරිජානාති, දුක්ඛෙ සුඛන්ති විපල්ලාසං පජහති, භවොඝං උත්තරති, භවයොගෙන විසංයුජ්ජති, භවාසවෙන අනාසවො හොති, බ්යාපාදකායගන්ථං භින්දති, සීලබ්බතුපාදානං න උපාදියති।
bod:<b>සඤ්ඤං සඞ්ඛාරෙ ච අනත්තතො</b> පස්සන්තො මනොසඤ්චෙතනාහාරං පරිජානාති, අනත්තනි අත්තාති විපල්ලාසං පජහති, දිට්ඨොඝං උත්තරති, දිට්ඨියොගෙන විසංයුජ්ජති, දිට්ඨාසවෙන අනාසවො හොති। ඉදංසච්චාභිනිවෙසකායගන්ථං භින්දති, අත්තවාදුපාදානං න උපාදියති।
bod:<b>විඤ්ඤාණං අනිච්චතො</b> පස්සන්තො විඤ්ඤාණාහාරං පරිජානාති, අනිච්චෙ නිච්චන්ති විපල්ලාසං පජහති, අවිජ්ජොඝං උත්තරති, අවිජ්ජායොගෙන විසංයුජ්ජති, අවිජ්ජාසවෙන අනාසවො හොති, සීලබ්බතපරාමාසකායගන්ථං භින්දති, දිට්ඨුපාදානං න උපාදියති।
gax:එවං <pb M=2.111/> මහානිසංසං, වධකාදිවසෙන දස්සනං යස්මා।
gae:තස්මා ඛන්ධෙ ධීරො, වධකාදිවසෙන පස්සෙය්යාති॥
cen:ඉති සාධුජනපාමොජ්ජත්ථාය කතෙ විසුද්ධිමග්ගෙ
cen:පඤ්ඤාභාවනාධිකාරෙ
cen:ඛන්ධනිද්දෙසො නාම
cen:චුද්දසමො පරිච්ඡෙදො।
