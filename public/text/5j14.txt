cha:14:පථවීඛණනවිනිච්ඡයකථා
bod:72:එවං දානවිස්සාසග්ගාහලාභපරිණාමනවිනිච්ඡයං කථෙත්වා ඉදානි පථවීවිනිච්ඡයං කථෙතුං <b>“පථවී”</b>ත්යාදිමාහ। තත්ථ පත්ථරතීති <b>පථවී,</b> ප-පුබ්බ ථර සන්ථරණෙති ධාතු, ර-කාරස්ස ව-කාරො, සසම්භාරපථවී। තප්පභෙදමාහ <b>“ද්වෙ පථවී, ජාතා ච පථවී අජාතා ච පථවී”</b>ති। තාසං <pb M=1.163/> විසෙසං දස්සෙතුං <b>“තත්ථ ජාතා නාම පථවී”</b>ත්යාදිමාහ। තත්ථ සුද්ධපංසුකා…පෙ॰… යෙභුය්යෙනමත්තිකාපථවී ජාතා නාම පථවී හොති। න කෙවලං සායෙව, අදඩ්ඪා පථවීපි “ජාතා පථවී”ති වුච්චති। න කෙවලං ඉමා ද්වෙයෙව, යොපි පංසුපුඤ්ජො වා…පෙ॰… චාතුමාසං ඔවට්ඨො, සොපි “ජාතා පථවී”ති වුච්චතීති යොජනා। ඉතරත්රපි එසෙව නයො।
bod:තත්ථ සුද්ධා පංසුකායෙව එත්ථ පථවියා අත්ථි, න පාසාණාදයොති <b>සුද්ධපංසුකා</b>। තථා <b>සුද්ධමත්තිකා</b>। අප්පා පාසාණා එත්ථාති <b>අප්පපාසාණා</b>। ඉතරෙසුපි එසෙව නයො। යෙභුය්යෙන පංසුකා එත්ථාති <b>යෙභුය්යෙනපංසුකා,</b> අලුත්තසමාසොයං, තථා <b>යෙභුය්යෙනමත්තිකා</b>। තත්ථ මුට්ඨිප්පමාණතො උපරි <b>පාසාණා</b>। මුට්ඨිප්පමාණා <b>සක්ඛරා। කථලා</b>ති කපාලඛණ්ඩාදි। <b>මරුම්පා</b>ති කටසක්ඛරා। <b>වාලුකා</b> වාලුකායෙව। <b>යෙභුය්යෙනපංසුකා</b>ති එත්ථ තීසු කොට්ඨාසෙසු ද්වෙ කොට්ඨාසා පංසු, එකො පාසාණාදීසු අඤ්ඤතරකොට්ඨාසො। <b>අදඩ්ඪාපී</b>ති උද්ධනපත්තපචනකුම්භකාරාතපාදිවසෙන තථා තථා අදඩ්ඪා, සා පන විසුං නත්ථි, සුද්ධපංසුආදීසු අඤ්ඤතරාවාති වෙදිතබ්බා। <b>යෙභුය්යෙනසක්ඛරා</b>ති බහුතරසක්ඛරා। හත්ථිකුච්ඡියං කිර එකං පච්ඡිපූරං ආහරාපෙත්වා දොණියං ධොවිත්වා පථවියා යෙභුය්යෙනසක්ඛරභාවං <pb V=1.125/> ඤත්වා සයං භික්ඛූ පොක්ඛරණිං ඛණිංසූති। යානි පන මජ්ඣෙ “අප්පපංසුඅප්පමත්තිකා”ති ද්වෙ පදානි, තානි යෙභුය්යෙනපාසාණාදිපඤ්චකමෙව පවිසන්ති। තෙසඤ්ඤෙව හි ද්වින්නං පභෙදවචනමෙතං, යදිදං සුද්ධපාසාණාදිආදි।
bod:එත්ථ ච කිඤ්චාපි යෙභුය්යෙනපංසුං අප්පපංසුඤ්ච පථවිං වත්වා උපඩ්ඪපංසුකාපථවී න වුත්තා, තථාපි පණ්ණත්තිවජ්ජසික්ඛාපදෙසු සාවසෙසපඤ්ඤත්තියාපි සම්භවතො උපඩ්ඪපංසුකායපි පථවියා <pb M=1.164/> පාචිත්තියමෙවාති ගහෙතබ්බං। කෙචි පන “සබ්බච්ඡන්නාදීසු උපඩ්ඪච්ඡන්නෙ දුක්කටස්ස වුත්තත්තා ඉධාපි දුක්කටං යුජ්ජතී”ති වදන්ති, තං න යුත්තං පාචිත්තියවත්ථුකඤ්ච අනාපත්තිවත්ථුකඤ්ච දුවිධං පථවිං ඨපෙත්වා අඤ්ඤිස්සා දුක්කටවත්ථුකාය තතියාය පථවියා අභාවතො। ද්වෙයෙව හි පථවියො වුත්තා “ජාතා ච පථවී අජාතා ච පථවී”ති, තස්මා ද්වීසු අඤ්ඤතරාය පථවියා භවිතබ්බං। විනයවිනිච්ඡයෙ ච සම්පත්තෙ ගරුකලහුකෙසු ගරුකෙයෙව ඨාතබ්බත්තා න සක්කා එත්ථ අනාපත්තියා භවිතුං। සබ්බච්ඡන්නාදීසු පන උපඩ්ඪෙ දුක්කටං යුත්තං තත්ථ තාදිසස්ස දුක්කටවත්ථුනො සම්භවතො। විමතිවිනොදනියම්පි (වි॰ වි॰ ටී॰ පාචිත්තිය 2.86) “අප්පපංසුමත්තිකාය පථවියා අනාපත්තිවත්ථුභාවෙන වුත්තත්තා උපඩ්ඪපංසුමත්තිකායපි පාචිත්තියමෙවාති ගහෙතබ්බං। න හෙතං දුක්කටවත්ථූති සක්කා වත්තුං ජාතාජාතවිනිමුත්තාය තතියාය පථවියා අභාවතො”ති වුත්තං।
bod:<b>ඛණන්තස්ස ඛණාපෙන්තස්ස වා</b>ති අන්තමසො පාදඞ්ගුට්ඨකෙනපි සම්මජ්ජනිසලාකායපි සයං වා ඛණන්තස්ස අඤ්ඤෙන වා ඛණාපෙන්තස්ස। <b>“පොක්ඛරණිං ඛණා”ති වදති, වට්ටතී</b>ති “ඉමස්මිං ඔකාසෙ”ති අනියමෙත්වා වුත්තත්තා වට්ටති। <b>“ඉමං වල්ලිං ඛණා”</b>ති වුත්තෙපි පථවිඛණනං සන්ධාය පවත්තවොහාරත්තා ඉමිනාව සික්ඛාපදෙන පාචිත්තියං, න භූතගාමසික්ඛාපදෙන, උභයම්පි සන්ධාය වුත්තෙ පන ද්වෙපි පාචිත්තියානි හොන්ති।
bod:73:<b>කුටෙහී</b>ති ඝටෙහි। <b>තනුකකද්දමො</b>ති උදකමිස්සකකද්දමො, සො ච උදකගතිකත්තා වට්ටති। <b>උදකපප්පටකො</b>ති උදකෙ අන්තොභූමියං පවිට්ඨෙ තස්ස උපරිභාගං ඡාදෙත්වා තනුකපංසු වා මත්තිකා වා පටලං හුත්වා පලවමානා උට්ඨාති, තස්මිං උදකෙ සුක්ඛෙපි තං පටලං වාතෙන චලමානං තිට්ඨති, තං උදකපප්පටකො නාම। <b>ඔමකචාතුමාස</b>න්ති <pb M=1.165/> ඌනචාතුමාසං। <b>ඔවට්ඨ</b>න්ති දෙවෙන ඔවට්ඨං। <b>අකතපබ්භාරෙ</b>ති අවලඤ්ජනට්ඨානදස්සනත්ථං වුත්තං। තාදිසෙ හි වම්මිකස්ස සබ්භාවොති। <b>මූසිකුක්කුරං</b> නාම මූසිකාහි ඛණිත්වා බහි කතපංසුරාසි।
bod:<b>එසෙව</b> <pb V=1.126/> <b>නයො</b>ති ඔමකචාතුමාසං ඔවට්ඨොයෙව වට්ටතීති අත්ථො। <b>එකදිවසම්පි න වට්ටතී</b>ති ඔවට්ඨචාතුමාසතො එකදිවසාතික්කන්තොපි විකොපෙතුං න වට්ටති। හෙට්ඨභූමිසම්බන්ධෙපි ච ගොකණ්ටකෙ භූමිතො ඡින්දිත්වා ඡින්දිත්වා උග්ගතත්තා අච්චුග්ගතං මත්ථකතො ඡින්දිතුං ගහෙතුඤ්ච වට්ටතීති වදන්ති। සකට්ඨානෙ අතිට්ඨමානං කත්වා පාදෙහි මද්දිත්වා ආලොළිතකද්දමම්පි ගහෙතුං වට්ටති।
bod:<b>අච්ඡදන</b>න්තිආදිනා වුත්තත්තා උජුකං ආකාසතො පතිතවස්සොදකෙන ඔවට්ඨමෙව ජාතපථවී හොති, න ඡදනාදීසු පතිත්වා තතො පවත්තඋදකෙන තින්තන්ති වෙදිතබ්බං। <b>තතො</b>ති පුරාණසෙනාසනතො। <b>ඉට්ඨකං ගණ්හාමී</b>තිආදි සුද්ධචිත්තං සන්ධාය වුත්තං। <b>“උදකෙනා</b>ති උජුකං ආකාසතොයෙව පතිතඋදකෙන। සචෙ පන අඤ්ඤත්ථ පහරිත්වා පතිතෙන උදකෙන තෙමිතං හොති, වට්ටතී”ති වදන්ති। <b>මණ්ඩපත්ථම්භ</b>න්ති සාඛාමණ්ඩපත්ථම්භං।
bod:74:<b>උච්චාලෙත්වා</b>ති උක්ඛිපිත්වා। <b>තෙන අපදෙසෙනා</b>ති තෙන ලෙසෙන। <b>අවිසයත්තා අනාපත්තී</b>ති එත්ථ සචෙපි නිබ්බාපෙතුං සක්කා හොති, පඨමං සුද්ධචිත්තෙන දින්නත්තා දහතූති සල්ලක්ඛෙත්වාපි තිට්ඨති, අනාපත්ති। <b>මහාමත්තික</b>න්ති භිත්තිලෙපනං।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:පථවීඛණනවිනිච්ඡයකථාලඞ්කාරො නාම
cen:චුද්දසමො පරිච්ඡෙදො।
