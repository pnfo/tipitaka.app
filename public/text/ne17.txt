cha:(18) 3:උපාසකවග්ගො
sub:1-6:සාරජ්ජසුත්තාදිවණ්ණනා
bod:171-176:තතියස්ස පඨමදුතියතතියචතුත්ථෙ නත්ථි වත්තබ්බං। පඤ්චමෙ <b>උපාසකපච්ඡිමකො</b>ති උපාසකනිහීනො। “ඉමිනා දිට්ඨාදිනා ඉදං නාම මඞ්ගලං භවිස්සතී”ති එවං බාලජනපරිකප්පිතකොතූහලසඞ්ඛාතෙන දිට්ඨසුතමුතමඞ්ගලෙන සමන්නාගතො <b>කොතූහලමඞ්ගලිකො</b>। තෙනාහ <b>“ඉමිනා ඉදං භවිස්සතී”</b>තිආදි। <b>මඞ්ගලං පච්චෙතී</b>ති දිට්ඨමඞ්ගලාදිභෙදං මඞ්ගලමෙව පත්ථියායති। <b>නො කම්ම</b>න්ති කම්මස්සකතං නො පත්ථියායති। <b>ඉමම්හා සාසනා</b>ති ඉතො සබ්බඤ්ඤුබුද්ධසාසනතො। <b>බහිද්ධා</b>ති බාහිරකසමයෙ। <b>දක්ඛිණෙය්යං පරියෙසතී</b>ති “දුප්පටිපන්නා දක්ඛිණෙය්යා”ති සඤ්ඤී ගවෙසති। එත්ථ දක්ඛිණපරියෙසනපුබ්බකාරෙ එකං කත්වා පඤ්ච ධම්මා වෙදිතබ්බා। ඡට්ඨං උත්තානමෙව।
cen:සාරජ්ජසුත්තාදිවණ්ණනා නිට්ඨිතා।
sub:7-8:වණිජ්ජාසුත්තාදිවණ්ණනා
bod:177-8:සත්තමෙ <pb V=3.52/> <b>සත්ථවණිජ්ජා</b>ති ආවුධභණ්ඩං කත්වා වා කාරෙත්වා වා කතං වා පටිලභිත්වා තස්ස වික්කයො। <b>ආවුධභණ්ඩං කාරෙත්වා තස්ස වික්කයො</b>ති ඉදං පන නිදස්සනමත්තං। <b>සූකරමිගාදයො පොසෙත්වා තෙසං වික්කයො</b>ති සූකරමිගාදයො පොසෙත්වා තෙසං මංසං සම්පාදෙත්වා වික්කයො। එත්ථ ච සත්ථවණිජ්ජා පරොපරාධනිමිත්තතාය අකරණීයා වුත්තා, සත්තවණිජ්ජා අභුජිස්සභාවකරණතො, මංසවිසවණිජ්ජා වධහෙතුතො, මජ්ජවණිජ්ජා පමාදට්ඨානතො। අට්ඨමං උත්තානමෙව।
cen:වණිජ්ජාසුත්තාදිවණ්ණනා නිට්ඨිතා।
sub:9:ගිහිසුත්තවණ්ණනා
bod:179:නවමෙ <pb M=3.54/> <b>ආභිචෙතසිකාන</b>න්ති <b>අභිචෙතො</b>ති අභික්කන්තං විසුද්ධචිත්තං වුච්චති අධිචිත්තං වා, අභිචෙතසි ජාතානි ආභිචෙතසිකානි, අභිචෙතො සන්නිස්සිතානීති වා ආභිචෙතසිකානි। තෙනෙවාහ <b>“උත්තමචිත්තනිස්සිතාන”</b>න්ති। <b>දිට්ඨධම්මසුඛවිහාරාන</b>න්ති දිට්ඨධම්මෙ සුඛවිහාරානං। <b>දිට්ඨධම්මො</b>ති පච්චක්ඛො අත්තභාවො වුච්චති, තත්ථ සුඛවිහාරානන්ති අත්ථො। රූපාවචරජ්ඣානානමෙතං අධිවචනං। තානි හි අප්පෙත්වා නිසින්නා ඣායිනො ඉමස්මිංයෙව අත්තභාවෙ අසංකිලිට්ඨං නෙක්ඛම්මසුඛං වින්දන්ති, තස්මා “දිට්ඨධම්මසුඛවිහාරානී”ති වුච්චන්ති।
bod:<b>චතුබ්බිධමෙරය</b>න්ති පුප්ඵාසවො, ඵලාසවො, ගුළාසවො, මධ්වාසවොති එවං චතුප්පභෙදං මෙරයං। <b>පඤ්චවිධඤ්ච සුර</b>න්ති පූවසුරා, පිට්ඨසුරා, ඔදනසුරා, කිණ්ණපක්ඛිත්තා, සම්භාරසංයුත්තාති එවං පඤ්චප්පභෙදං සුරං। පුඤ්ඤං අත්ථො එතස්සාති <b>පුඤ්ඤත්ථො</b>। යස්මා පනෙස පුඤ්ඤෙන අත්ථිකො නාම හොති, තස්මා වුත්තං <b>“පුඤ්ඤෙන අත්ථිකස්සා”</b>ති। සෙසමෙත්ථ උත්තානමෙව।
cen:ගිහිසුත්තවණ්ණනා නිට්ඨිතා।
sub:10:ගවෙසීසුත්තවණ්ණනා
bod:180:දසමෙ <b>සුකාරණ</b>න්ති බොධිපරිපාචනස්ස එකන්තිකං සුන්දරං කාරණං। <b>මන්දහසිත</b>න්ති ඊසකං <pb V=3.53/> හසිතං। <b>කහං කහ</b>න්ති හාසසද්දස්ස අනුකරණමෙතං। <b>හට්ඨප්පහට්ඨාකාරමත්ත</b>න්ති හට්ඨස්ස පහට්ඨාකාරමත්තං। යථා ගහිතසඞ්කෙතා “පහට්ඨො භගවා”ති සඤ්ජානන්ති, එවං ආකාරනිදස්සනමත්තං।
bod:ඉදානි ඉමිනා පසඞ්ගෙන හාසසමුට්ඨානං විභාගතො දස්සෙතුං <b>“හසිතඤ්ච නාමෙත”</b>න්තිආදි ආරද්ධං। තත්ථ අජ්ඣුපෙක්ඛනවසෙනපි හාසො න සම්භවති, පගෙව දොමනස්සවසෙනාති ආහ <b>“තෙරසහි සොමනස්සසහගතචිත්තෙහී”</b>ති। නනු ච කෙචි කොධවසෙනපි හසන්තීති? න, තෙ සම්පියන්ති කොධවත්ථුං තත්ථ “මයං දානි යථාකාමකාරිතං ආපජ්ජිස්සාමා”ති දුවිඤ්ඤෙය්යන්තරෙන සොමනස්සචිත්තෙනෙව හාසස්ස උප්පජ්ජනතො। <b>තෙසූ</b>ති <pb M=3.55/> පඤ්චසු සොමනස්සසහගතකිරියචිත්තෙසු। <b>බලවාරම්මණෙ</b>ති උළාරතමෙ ආරම්මණෙ යමකපාටිහාරියසදිසෙ। <b>දුබ්බලාරම්මණෙ</b>ති අනුළාරආරම්මණෙ।
bod:<b>“ඉමස්මිං පන ඨානෙ…පෙ॰… උප්පාදෙතී”</b>ති ඉදං පොරාණට්ඨකථායං තථා ආගතත්තා වුත්තං, න සහෙතුකසොමනස්සසහගතචිත්තෙහි භගවතො සිතං න හොතීති දස්සනත්තං। <b>අභිධම්මටීකායං</b> (ධ॰ ස॰ මූලටී॰ 968) පන “අතීතංසාදීසු අප්පටිහතං ඤාණං වත්වා ‘ඉමෙහි ධම්මෙහි සමන්නාගතස්ස බුද්ධස්ස භගවතො සබ්බං කායකම්මං ඤාණපුබ්බඞ්ගමං ඤාණානුපරිවත්තී’තිආදිවචනතො (මහානි॰ 156; පටි॰ ම॰ 3.5) ‘භගවතො ඉදං චිත්තං උප්පජ්ජතී’ති වුත්තවචනං විචාරෙතබ්බ”න්ති වුත්තං। තත්ථ ඉමිනා හසිතුප්පාදචිත්තෙන පවත්තියමානම්පි භගවතො සිතකරණං පුබ්බෙනිවාසඅනාගතංසසබ්බඤ්ඤුතඤ්ඤාණානං අනුවත්තකත්තා ඤාණානුපරිවත්තියෙවාති එවං පන ඤාණානුපරිවත්තිභාවෙ සති න කොචි පාළිඅට්ඨකථානං විරොධො। තථා හි <b>අභිධම්මට්ඨකථායං</b> (ධ॰ ස॰ අට්ඨ॰ 568) “තෙසං ඤාණානං චිණ්ණපරියන්තෙ ඉදං චිත්තං උප්පජ්ජතී”ති වුත්තං। අවස්සඤ්චෙතං එවං ඉච්ඡිතබ්බං, අඤ්ඤථා ආවජ්ජනචිත්තස්සපි භගවතො තථාරූපෙ කාලෙ න යුජ්ජෙය්ය। තස්සපි හි විඤ්ඤත්තිසමුට්ඨාපකභාවස්ස නිච්ඡිතත්තා। තථා හි වුත්තං “එවඤ්ච කත්වා මනොද්වාරාවජ්ජනස්සපි විඤ්ඤත්තිසමුට්ඨාපකත්තං උපපන්නං හොතී”ති (ධ॰ ස॰ මූලටී॰ 1 කායකම්මද්වාරකථාවණ්ණනා) න ච විඤ්ඤත්තිසමුට්ඨාපකත්තෙ තංසමුට්ඨානකායවිඤ්ඤත්තියා කායකම්මාදිභාවං ආපජ්ජනභාවො විස්සජ්ජතීති।
bod:<b>හසිත</b>න්ති සිතමෙව සන්ධාය වදති। තෙනාහ <b>“එවං අප්පමත්තකම්පී”</b>ති। <b>සමොසරිතා විජ්ජුලතා</b>। සා හි ඉතරවිජ්ජුලතා විය ඛණට්ඨිතියා සීඝනිරොධා ච න හොති, අපිච ඛො දන්ධනිරොධා, න ච සබ්බකාලිකා। දීධිති පාවකමහාමෙඝතො වා චාතුද්දීපිකමහාමෙඝතො වා <pb V=3.54/> නිච්ඡරති। තෙනාහ <b>“චාතුද්දීපිකමහාමෙඝමුඛතො”</b>ති। අයං කිර තාසං රස්මීනං ධම්මතා, යදිදං තික්ඛත්තුං සීසං පදක්ඛිණං කත්වා <b>දාඨග්ගෙසුයෙව අන්තරධානං</b>। සෙසමෙත්ථ සුවිඤ්ඤෙය්යමෙව।
cen:ගවෙසීසුත්තවණ්ණනා නිට්ඨිතා।
cen:උපාසකවග්ගවණ්ණනා නිට්ඨිතා।
