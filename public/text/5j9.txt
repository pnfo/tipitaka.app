cha:9:චීවරවිප්පවාසවිනිච්ඡයකථා
bod:51:එවං <pb M=1.106/> අධිට්ඨානවිකප්පනවිනිච්ඡයකථං දස්සෙත්වා ඉදානි චීවරෙන විනාවාසවිනිච්ඡයකරණං දස්සෙතුං <b>“චීවරෙනවිනාවාසො”</b>ත්යාදිමාහ। තත්ථ චීයතීති චීවරං, චයං සඤ්චයං <pb V=1.83/> කරීයතීති අත්ථො, අරියද්ධජො වත්ථවිසෙසො। ඉධ පන තිචීවරාධිට්ඨානෙන අධිට්ඨහිත්වා ධාරිතං චීවරත්තයමෙව। <b>විනා</b>ති වජ්ජනත්ථෙ නිපාතො। වසනං වාසො, විනා වාසො විනාවාසො, චීවරෙන විනාවාසො <b>චීවරවිනාවාසො,</b> “චීවරවිප්පවාසො”ති වත්තබ්බෙ වත්තිච්ඡාවසෙන, ගාථාපාදපූරණත්ථාය වා අලුත්තසමාසං කත්වා එවං වුත්තන්ති දට්ඨබ්බං। තථා ච වක්ඛති “තිචීවරාධිට්ඨානෙන…පෙ॰… විප්පවාසො”ති, “ඉමං සඞ්ඝාටිං අධිට්ඨාමි, ඉමං උත්තරාසඞ්ගං අධිට්ඨාමි, ඉමං අන්තරවාසකං අධිට්ඨාමී”ති එවං නාමෙන අධිට්ඨිතානං තිණ්ණං චීවරානං එකෙකෙන විප්පවාසොති අත්ථො, එකෙනපි විනා වසිතුං න වට්ටති, වසන්තස්ස භික්ඛුනො සහ අරුණුග්ගමනා චීවරං නිස්සග්ගියං හොති, පාචිත්තියඤ්ච ආපජ්ජතීති සම්බන්ධො। <b>වසිතබ්බ</b>න්ති එත්ථ වසනකිරියා චතුඉරියාපථසාධාරණා, තස්මා කායලග්ගං වා හොතු අලග්ගං වා, අඩ්ඪතෙය්යරතනස්ස පදෙසස්ස අන්තො කත්වා තිට්ඨන්තොපි චරන්තොපි නිසින්නොපි නිපන්නොපි හත්ථපාසෙ කත්වා වසන්තො නාම හොති।
bod:එවං සාමඤ්ඤතො අවිප්පවාසලක්ඛණං දස්සෙත්වා ඉදානි ගාමාදිපන්නරසොකාසවසෙන විසෙසතො දස්සෙතුමාහ <b>“ගාමි”</b>ච්චාදි। තත්ථ <b>ගාමනිවෙසනානි</b> පාකටානෙව। <b>උදොසිතො</b> නාම යානාදීනං භණ්ඩානං සාලා। <b>අට්ටො</b> නාම පටිරාජාදිපටිබාහනත්ථං ඉට්ඨකාහි කතො බහලභිත්තිකො චතුපඤ්චභූමිකො පතිස්සයවිසෙසො। <b>මාළො</b> නාම එකකූටසඞ්ගහිතො චතුරස්සපාසාදො। <b>පාසාදො</b> නාම දීඝපාසාදො। <b>හම්මියං</b> නාම මුණ්ඩච්ඡදනපාසාදො, <b>මුණ්ඩච්ඡදනපාසාදො</b>ති <pb M=1.107/> ච චන්දිකඞ්ගණයුත්තො පාසාදොති වුච්චති। <b>සත්ථො</b> නාම ජඞ්ඝසත්ථො වා සකටසත්ථො වා। <b>ඛෙත්තං</b> නාම පුබ්බණ්ණාපරණ්ණානං විරුහනට්ඨානං। <b>ධඤ්ඤකරණං</b> නාම ඛලමණ්ඩලං। <b>ආරාමො</b> නාම පුප්ඵාරාමො ඵලාරාමො। <b>විහාරා</b>දයො පාකටා එව। තත්ථ නිවෙසනාදීනි ගාමතො බහි සන්නිවිට්ඨානි ගහිතානීති වෙදිතබ්බං। අන්තොගාමෙ ඨිතානඤ්හි ගාමග්ගහණෙන ගහිතත්තා ගාමපරිහාරොයෙවාති। ගාමග්ගහණෙන ච නිගමනගරානිපි ගහිතානෙව හොන්ති।
bod:<b>පරිඛාය වා පරික්ඛිත්තො</b>ති ඉමිනා සමන්තා නදීතළාකාදිඋදකෙන පරික්ඛිත්තොපි පරික්ඛිත්තොයෙවාති දස්සෙති। <b>තං පමාණං අතික්කමිත්වා</b>ති ඝරස්ස උපරි ආකාසෙ අඩ්ඪතෙය්යරතනප්පමාණං අතික්කමිත්වා। <b>සභායෙ වා වත්ථබ්බ</b>න්ති ඉමිනා සභාසද්දස්ස පරියායො සභායසද්දො නපුංසකලිඞ්ගො අත්ථීති දස්සෙති। සභාසද්දො හි ඉත්ථිලිඞ්ගො, සභායසද්දො නපුංසකලිඞ්ගොති। <b>ද්වාරමූලෙ වා</b>ති නගරස්ස ද්වාරමූලෙ වා। <b>තෙස</b>න්ති සභායනගරද්වාරමූලානං। තස්සා වීථියා <pb V=1.84/> සභායද්වාරානං ගහණෙනෙව තත්ථ සබ්බානිපි ගෙහානි, සා ච අන්තරවීථි ගහිතායෙව හොති। එත්ථ ච ද්වාරවීථිඝරෙසු වසන්තෙන ගාමප්පවෙසනසහසෙය්යාදිදොසං පරිහරිත්වා සුප්පටිච්ඡන්නතාදියුත්තෙනෙව භවිතබ්බං। සභා පන යදි සබ්බෙසං වසනත්ථාය පපාසදිසා කතා, අන්තරාරාමෙ විය යථාසුඛං වසිතුං වට්ටතීති වෙදිතබ්බං। <b>අතිහරිත්වා ඝරෙ නික්ඛිපතී</b>ති වීථිං මුඤ්චිත්වා ඨිතෙ අඤ්ඤස්මිං ඝරෙ නික්ඛිපති। තෙනාහ <b>“වීථිහත්ථපාසො න රක්ඛතී”</b>ති। <b>පුරතො වා පච්ඡතො වා හත්ථපාසෙ</b>ති ඝරස්ස හත්ථපාසං සන්ධාය වදති।
bod:එවං ගාමවසෙන විප්පවාසාවිප්පවාසං දස්සෙත්වා ඉදානි නිවෙසනවසෙන දස්සෙන්තො <b>“සචෙ එකකුලස්ස සන්තකං නිවෙසනං හොතී”</b>තිආදිමාහ। තත්ථ <b>ඔවරකො</b> නාම ගබ්භස්ස <pb M=1.108/> අබ්භන්තරෙ අඤ්ඤො ගබ්භොති වදන්ති, ගබ්භස්ස වා පරියායවචනමෙතං। ඉදානි උදොසිතාදිවසෙන දස්සෙන්තො <b>“උදොසිති”</b>ච්චාදිමාහ। තත්ථ <b>වුත්තනයෙනෙවා</b>ති “එකකුලස්ස සන්තකො උදොසිතො හොති පරික්ඛිත්තො චා”තිආදිනා නිවෙසනෙ වුත්තනයෙන। <b>එව</b>-සද්දො විසෙසනිවත්ති අත්ථො। තෙන විසෙසො නත්ථීති දස්සෙති।
bod:ඉදානි යෙසු විසෙසො අත්ථි, තෙ දස්සෙන්තො <b>“සචෙ එකකුලස්ස නාවා”</b>තිආදිමාහ। තත්ථ <b>පරියාදියිත්වා</b>ති විනිවිජ්ඣිත්වා, අජ්ඣොත්ථරිත්වා වා। වුත්තමෙවත්ථං විභාවෙති <b>“අන්තොපවිට්ඨෙනා”</b>තිආදිනා। තත්ථ <b>අන්තොපවිට්ඨෙනා</b>ති ගාමස්ස, නදියා වා අන්තොපවිට්ඨෙන। “සත්ථෙනා”ති පාඨසෙසො। <b>නදීපරිහාරො ලබ්භතී</b>ති එත්ථ “විසුං නදීපරිහාරස්ස අවුත්තත්තා ගාමාදීහි අඤ්ඤත්ථ විය චීවරහත්ථපාසොයෙව නදීපරිහාරො”ති තීසුපි ගණ්ඨිපදෙසු වුත්තං। අඤ්ඤෙ පන “ඉමිනා අට්ඨකථාවචනෙන නදීපරිහාරොපි විසුං සිද්ධොති නදීහත්ථපාසො න විජහිතබ්බො”ති වදන්ති। යථා පන අජ්ඣොකාසෙ සත්තබ්භන්තරවසෙන අරඤ්ඤපරිහාරො ලබ්භති, එවං නදියං උදකුක්ඛෙපවසෙන නදීපරිහාරො ලබ්භතීති කත්වා අට්ඨකථායං නදීපරිහාරො විසුං අවුත්තො සියා සත්තබ්භන්තරඋදකුක්ඛෙපසීමානං අරඤ්ඤනදීසු අබද්ධසීමාවසෙන ලබ්භමානත්තා। එවඤ්ච සති සමුද්දජාතස්සරෙසුපි පරිහාරො අවුත්තසිද්ධො හොති නදියා සමානලක්ඛණත්තා, නදීහත්ථපාසො න විජහිතබ්බොති පන අත්ථෙ සති නදියා අතිවිත්ථාරත්තා බහුසාධාරණත්තා ච අන්තොනදියං චීවරං ඨපෙත්වා නදීහත්ථපාසෙ ඨිතෙන චීවරස්ස පවත්තිං ජානිතුං න සක්කා භවෙය්ය। එස නයො සමුද්දජාතස්සරෙසුපි। අන්තොඋදකුක්ඛෙපෙ වා තස්ස හත්ථපාසෙ වා ඨිතෙන පන සක්කාති අයං අම්හාකං අත්තනොමති, විචාරෙත්වා ගහෙතබ්බං। <b>විහාරසීම</b>න්ති අවිප්පවාසසීමං <pb V=1.85/> සන්ධායාහ। එත්ථ ච <pb M=1.109/> විහාරස්ස නානාකුලසන්තකභාවෙපි අවිප්පවාසසීමාපරිච්ඡෙදබ්භන්තරෙ සබ්බත්ථ චීවරඅවිප්පවාසසම්භවතො පධානත්තා තත්ථ සත්ථපරිහාරො න ලබ්භතීති <b>“විහාරං ගන්ත්වා වසිතබ්බ”</b>න්ති වුත්තං। <b>සත්ථසමීපෙ</b>ති ඉදං යථාවුත්තඅබ්භන්තරපරිච්ඡෙදවසෙන වුත්තං।
bod:යස්මා “නානාකුලස්ස පරික්ඛිත්තෙ ඛෙත්තෙ චීවරං නික්ඛිපිත්වා ඛෙත්තද්වාරමූලෙ වා තස්ස හත්ථපාසෙ වා වත්ථබ්බ”න්ති වුත්තං, තස්මා ද්වාරමූලතො අඤ්ඤත්ථ ඛෙත්තෙපි වසන්තෙන චීවරං නික්ඛිපිත්වා හත්ථපාසෙ කත්වායෙව වසිතබ්බං।
bod:<b>විහාරො</b> නාම සපරික්ඛිත්තො වා අපරික්ඛිත්තො වා සකලො ආවාසොති වදන්ති। <b>යස්මිං විහාරෙ</b>ති එත්ථ පන එකගෙහමෙව වුත්තං। විමතිවිනොදනියං (වි॰ වි॰ ටී॰ 1.491-494) පන <b>“විහාරො</b> නාම උපචාරසීමා। <b>යස්මිං විහාරෙ</b>ති තස්ස අන්තොපරිවෙණාදිං සන්ධාය වුත්ත”න්ති වුත්තං। එකකුලාදිසන්තකතා චෙත්ථ කාරාපකානං වසෙන වෙදිතබ්බා।
bod:<b>යං මජ්ඣන්හිකෙ කාලෙ සමන්තා ඡායා ඵරතී</b>ති යදා මහාවීථියං උජුකමෙව ගච්ඡන්තං සූරියමණ්ඩලං මජ්ඣන්හිකං පාපුණාති, තදා යං ඔකාසං ඡායා ඵරති, තං සන්ධාය වුත්තං। විමතිවිනොදනියං පන <b>“ඡායාය ඵුට්ඨොකාසස්සා</b>ති උජුකං අවික්ඛිත්තලෙඩ්ඩුපාතබ්භන්තරං සන්ධාය වදතී”ති වුත්තං। <b>අගමනපථෙ</b>ති තදහෙව ගන්ත්වා නිවත්තෙතුං අසක්කුණෙය්යකෙ සමුද්දමජ්ඣෙ යෙ දීපකා, තෙසූති යොජනා। <b>ඉතරස්මි</b>න්ති පුරත්ථිමදිසාය චීවරෙ।
bod:52:<b>නදිං ඔතරතී</b>ති හත්ථපාසං මුඤ්චිත්වා ඔතරති। <b>නාපජ්ජතී</b>ති පරිභොගපච්චයා දුක්කටං නාපජ්ජති। තෙනාහ <b>“සො හී”</b>තිආදි। <b>අපරිභොගාරහත්තා</b>ති ඉමිනා නිස්සග්ගියචීවරං අනිස්සජ්ජිත්වා පරිභුඤ්ජන්තස්ස දුක්කටං අචිත්තකන්ති සිද්ධං। <b>එකං</b> <pb M=1.110/> <b>පාරුපිත්වා එකං අංසකූටෙ ඨපෙත්වා ගන්තබ්බ</b>න්ති ඉදං බහූනං සඤ්චරණට්ඨානෙ එවං අකත්වා ගමනං න සාරුප්පන්ති කත්වා වුත්තං, න ආපත්තිඅඞ්ගත්තා। බහිගාමෙ ඨපෙත්වාපි අපාරුපිතබ්බතාය වුත්තං <b>“විනයකම්මං කාතබ්බ”</b>න්ති। අථ වා විහාරෙ සභාගං භික්ඛුං න පස්සති, එවං සති ආසනසාලං ගන්ත්වා විනයකම්මං කාතබ්බන්ති යොජනා। ආසනසාලං ගච්ඡන්තෙන කිං තීහි චීවරෙහි ගන්තබ්බන්ති ආහ <b>“සන්තරුත්තරෙනා”</b>ති නට්ඨචීවරස්ස සන්තරුත්තරසාදියනතො। සඞ්ඝාටි පන කිං කාතබ්බාති ආහ <b>“සඞ්ඝාටිං</b> <pb V=1.86/> <b>බහිගාමෙ ඨපෙත්වා”</b>ති। උත්තරාසඞ්ගෙ ච බහිගාමෙ ඨපිතසඞ්ඝාටියඤ්ච පඨමං විනයකම්මං කත්වා පච්ඡා උත්තරාසඞ්ගං නිවාසෙත්වා අන්තරවාසකෙ කාතබ්බං। එත්ථ ච බහිගාමෙ ඨපිතස්සපි විනයකම්මවචනතො පරම්මුඛාපි ඨිතං නිස්සජ්ජිතුං, නිස්සට්ඨං දාතුඤ්ච වට්ටතීති වෙදිතබ්බං।
bod:දහරානං ගමනෙ සඋස්සාහත්තා <b>“නිස්සයො පන න පටිප්පස්සම්භතී”</b>ති වුත්තං। <b>මුහුත්තං…පෙ॰… පටිප්පස්සම්භතී</b>ති සඋස්සාහත්තෙ ගමනස්ස උපච්ඡින්නත්තා වුත්තං, තෙසං පන පුරාරුණා උට්ඨහිත්වා සඋස්සාහෙන ගච්ඡන්තානං අරුණෙ අන්තරා උට්ඨිතෙපි න පටිප්පස්සම්භති “යාව අරුණුග්ගමනා සයන්තී”ති වුත්තත්තා। තෙනෙව <b>“ගාමං පවිසිත්වා…පෙ॰… න පටිප්පස්සම්භතී”</b>ති වුත්තං। <b>අඤ්ඤමඤ්ඤස්ස වචනං අග්ගහෙත්වා</b>තිආදිම්හි සඋස්සාහත්තා ගමනක්ඛණෙ පටිප්පස්සද්ධි න වුත්තා। <b>ධෙනුභයෙනා</b>ති තරුණවච්ඡගාවීනං ආධාවිත්වා සිඞ්ගෙන පහරණභයෙන। <b>නිස්සයො ච පටිප්පස්සම්භතී</b>ති එත්ථ ධෙනුභයාදීහි ඨිතානං යාව භයවූපසමා ඨාතබ්බතො “අන්තොඅරුණෙයෙව ගමිස්සාමී”ති නියමෙතුං අසක්කුණෙය්යත්තා වුත්තං। යත්ථ පන එවං නියමෙතුං සක්කා, තත්ථ අන්තරා අරුණෙ උග්ගතෙපි නිස්සයො න පටිප්පස්සම්භති භෙසජ්ජත්ථාය ගාමං පවිට්ඨදහරානං විය।
bod:<b>අන්තොසීමායං</b> <pb M=1.111/> <b>ගාම</b>න්ති අවිප්පවාසසීමාසම්මුතිතො පච්ඡා පතිට්ඨාපිතගාමං සන්ධාය වදති ගාමඤ්ච ගාමූපචාරඤ්ච ඨපෙත්වා සම්මන්නිතබ්බතො। <b>පවිට්ඨාන</b>න්ති ආචරියන්තෙවාසිකානං විසුං විසුං ගතානං අවිප්පවාසසීමත්තා <b>නෙව චීවරානි නිස්සග්ගියානි හොන්ති,</b> සඋස්සාහතාය <b>න නිස්සයො පටිප්පස්සම්භති</b>। <b>අන්තරාමග්ගෙ</b>ති ධම්මං සුත්වා ආගච්ඡන්තානං අන්තරාමග්ගෙ।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:චීවරවිප්පවාසවිනිච්ඡයකථාලඞ්කාරො නාම
cen:නවමො පරිච්ඡෙදො।
