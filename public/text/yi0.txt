cha:තෙලකටාහගාථා <pb V=.1/>
cen:॥නමො තස්ස භගවතො අරහතො සම්මාසම්බුද්ධස්ස॥
gax:1:ලංකිස්සරො ජයතු වාරණරාජගාමී
gax:භොගින්දභොග රුචිරායත පීණ බාහු,
gax:සාධුපචාරනිරතො ගුණසන්නිවාසො
gae:ධම්මෙ ඨිතො වීගතකොධමදාවලෙපො।
gax:2:යො සබ්බලොකමහිතො කරුණාධිවාසො
gax:මොක්ඛාකරො රවිකුලම්බර පුණ්ණ චන්දො,
gax:ඤෙය්යොදධිං සුවිපුලං සකලං විබුද්ධො
gae:ලොකුත්තමං නමථ තං සිරසා මුනින්දං।
gax:3:සොපානමාලමමලං තිදසාලයස්ස
gax:සංසාර සාගරසමුත්තරණාය සෙතුං,
gax:සබ්බාගතීභය විවජ්ජිත ඛෙම මග්ගං
gae:ධම්මං නමස්සථ සදා මුනිනා පණීතං।
gax:4:<pb V=.2/> දෙය්යං තදප්පමපි යත්ථ පසන්න චිත්තා
gax:දත්වා නරා ඵලමුළාරතරං ලභන්තෙ,
gax:තං සබ්බදා දසබලෙනපි සුප්පසත්ථං
gae:සඞ්ඝං නමස්සථ සදාමිතපුඤ්ඤඛෙත්තං।
gax:5:තෙජො බලෙන මහතා රතනත්තයස්ස
gax:ලොකත්තයං සමධිගච්ඡති යෙන මොක්ඛං,
gax:රක්ඛා න චත්ථි ච සමා රතනත්තයස්ස
gae:තස්මා සදා භජථ තං රතනත්තයං භො।
gax:6:ලංකිස්සරො පරහිතෙකරතො නිරාසො
gax:රත්තිම්පි ජාගරරතො කරුණාධිවාසො,
gax:ලොකං විබොධයති ලොකහිතාය කාමං
gae:ධම්මං සමාචරථ ජාගරියානුයුත්තා।
gax:7:<pb V=.3/> සත්තොපකාර නිරතා කුසලෙ සහායා
gax:භො දුල්ලභා භුවි නරා විහතප්පමාදා,
gax:ලංකාධිපං ගුණධනං කුසලෙ සහායං
gae:ආගම්ම සංචරථ ධම්මමලං පමාදං।
gax:8:ධම්මො තිලොක සරණො පරමො රසානං
gax:ධම්මො මහග්ඝරතනො රතනෙසු ලොකෙ,
gax:ධම්මො භවෙ තිභවදුක්ඛ විනාසහෙතු
gae:ධම්මං සමාචරථ ජාගරියානුයුත්තා।
gax:9:නිද්දං විනොදයථ භාවයථප්පමෙය්යං
gax:දුක්ඛං අනිච්චම්පි චෙහ අනත්තතඤ්ච,
gax:දෙහෙ රතිං ජහථ ජ ජජ්ජරභාජනාභො
gae:ධම්මං සමාචරථ ජාගරියානුයුත්තා।
gax:10:<pb V=.4/> ඔකාස මජ්ජ මම නත්ථි සුවෙ කරිස්සං
gax:ධම්මං ඉතීහලසතා කුසලප්පයොගෙ,
gax:නා’ලං තියද්ධසු තථා භුවනත්තයෙ ච
gae:කාමං න චත්ථි මනුජො මරණා පමුත්තො।
gax:11:ඛිත්තො යථා නභසි කෙනචිදෙව ලෙඩ්ඩු
gax:භූමිං සමාපත්ති භාරතයා ඛණෙන,
gax:ජාතත්තමෙව ඛලු කාරණමෙකමත්ර
gae:ලොකං සදා නනු ධුවං මරණාය ගන්තුං।
gax:12:කාමං නරස්ස පතතො ගිරිමුද්ධනාතො
gax:මජ්ඣෙ න කිඤ්චි භයනිස්සරණාය හෙතු,
gax:කාමං වජන්ති මරණං තිභවෙසු සත්තා
gae:භොගෙ රතිං පජහථාපි ච ජීවිතෙ ච।
gax:13:<pb V=.5/> කාමං පතන්ති මහියා ඛලු වස්සධාරා
gax:විජ්ජුල්ලතා විතතමෙඝ මුඛා පමුත්තා,
gax:එවං නරා මරණභීම පපාතමජ්ඣෙ
gae:කාමං පතන්ති නහි කොචි භවෙසු නිච්චො।
gax:14:වෙලාතටෙ පටුතරොරු තරංගමාලා
gax:නාසං වජන්ති සතතං සලිලාලයස්ස,
gax:නාසං තථා සමුපයන්ති නරාමරානං
gae:පාණානි දාරුණතරෙ මරණොදධිම්හි।
gax:15:රුද්ධොපි සො රථවරස්සගජාධිපෙහි
gax:යොධෙහි චාපි සබලෙහි ච සායුධෙහි,
gax:ලොකං විවංචිය සදා මරණූසභො සො
gae:කාමං නිහන්ති භුවනත්තය සාලි දණ්ඩං।
gax:16:<pb V=.6/> භො මාරුතෙන මහතා විහතො පදීපො
gax:ඛිප්පං විනාස මුඛමෙති මහප්පභොපි,
gax:ලොකෙ තථා මරණචණ්ඩ සමීරණෙන
gae:ඛිප්පං විනස්සති නරායුමහා පදීපො।
gax:17:රාමජ්ජුනප්පභූති භූපති පුංගවා ච
gax:සූරා පුරෙ රණමුඛෙ විජිතාරි සඞ්ඝා,
gax:තෙපීහ චණ්ඩ මරණොඝ නිමුග්ගදෙහා
gae:නාසං ගතා ජගති කෙ මරණා පමුත්තා?
gax:18:ලක්ඛී ච සාගරපටා සධරාධරා ච
gax:සම්පත්තියො ච විවිධා අපි රූපසොභා,
gax:සබ්බා ච තා අපි ච මිත්තසුතා ච දාරා
gae:කෙ චාපි කං අනුගතා මරණං වජන්තං?
gax:19:<pb V=.7/> බ්රහ්මාසුරාසුරගණා ච මහානුභාවා
gax:ගන්ධබ්බකින්නරමහොරගරක්ඛසා ච,
gax:තෙ චා පරෙ ච මරණග්ගිසිඛාය සබ්බෙ
gae:අන්තෙ පතන්ති සලභා ඉව ඛීණපුඤ්ඤා।
gax:20:යෙ සාරිපුත්තපමුඛා මුනිසාවකා ච
gax:සුද්ධා සදාසවනුදා පරමිද්ධිපත්තා,
gax:තෙ චාපි මච්චුවළභා මුඛ සන්නිමුග්ගා
gae:දීපානිවානලහතා ඛයතං උපෙතා।
gax:21:බුද්ධාපි බුද්ධකමලාමලචාරුනෙත්තා
gax:බත්තිංසලක්ඛණ විරාජිත රූපසොභා,
gax:සබ්බාසචක්ඛයකරාපි ච ලොකනාථා
gae:සම්මද්දිතා මරණමත්තමහාගජෙන।
gax:22:<pb V=.8/> රොගාතුරෙසු කරුණා න ජරාතුරෙසු
gax:ඛිඩ්ඩාපරෙසු සුකුමාරකුමාරකෙසු,
gax:ලොකං සදා හනති මච්චු මහාගජින්දො
gae:දවානලො වනමිවාවරතං අසෙසං।
gax:23:ආපුණ්ණතා න සලිලෙ න ජලාසයස්ස
gax:කට්ඨස්ස චාපි බහුතා න හුතාසනස්ස,
gax:භුත්වාන සො තිභූවනම්පි තථා අසෙසං
gae:භො නිද්දයො න ඛලු පීතිමුපෙති මච්චු।
gax:24:භො මොහ මොහිතතයා විවසො අධඤ්ඤො
gax:ලොකො පතත්යපිපි මච්චුමුඛෙ සුභීමෙ,
gax:භොගෙ රතිං සමුපයාති නිහීනපඤ්ඤො
gae:දොලා තරඞ්ගචපලෙ සුපිනොපමෙය්යෙ।
gax:25:<pb V=.9/> එකොපි මච්චුරභිහන්තුමලං තිලොකං
gax:කිං නිද්දයා අපි ජරාමරණානුයායී,
gax:කො වා කරෙය්ය විභසුවෙසු ච ජීවිතාසං
gae:ජාතො නරො සුපින සංගම සන්නිභෙසු।
gax:26:නිච්චාතුරං ජගදිදං සභයං සසොකං
gax:දිස්වා ච කොධමදමොහජරාභිභූතං,
gax:උබ්බෙගමත්තමපි යස්ස න විජ්ජතී චෙ
gax:සො දාරුණොන මරණං වත තං ධිරත්ථු!
gax:භො භො න පස්සථ ජරාසිධරඤ්හි මච්චු
gax:මාහඤ්ඤමානමඛිලං සතතං තිලොකං,
gax:කිං නිද්දයා නයථ වීතභයා තියාමං
gae:ධම්මං සදා’සවනුදං චරථ’ප්පමත්තා।
gax:28:<pb V=.10/> භාවෙථ භො මරණමාරවිවජ්ජනාය
gax:ලොකෙ සදා මරණ සඤ්ඤමිමං යතත්තා,
gax:එවඤ්හි භාවනරතස්ස නරස්ස තස්ස
gae:තණ්හා පහීයති සරීරගතා අසෙසා।
gax:29:රූපං ජරා පියතරං මලිනීකරොති
gax:සබ්බං බලං හරති අත්තනි ඝොරරොගො,
gax:නානූපභොග පරිරක්ඛිත මත්තභාවං
gae:භො මච්චු සංහරති කිං ඵලමත්තභාවෙ?
gax:30:කම්මානිලාපහතරොගතරංගභංගෙ
gax:සංසාර සාගර මුඛෙ විතතෙ විපන්නා,
gax:මා මාපමාදමකරිත්ථ කරොථ මොක්ඛං
gae:දුක්ඛොදයො නනු පමාදමයං නරානං।
gax:31:<pb V=.11/> භොගා ච මිත්තසුතපොරිස බන්ධවා ච
gax:නාරී ච ජීවිතසමා අපි ඛෙත්තවත්ථු,
gax:සබ්බානි තානි පරලොකමිතො වජන්තං
gae:නානුබ්බජන්ති කුසලාකුසලංව ලොකෙ।
gax:32:භො විජ්ජුචංචලතරෙ භවසාගරම්හි
gax:ඛිත්තා පුරා කතමහාපවනෙන තෙන,
gax:කාමං විභිජ්ජති ඛණෙන සරීරනාවා
gae:හත්ථෙ කරොථ පරමං ගුණහත්ථසාරං।
gax:33:නිච්චං විභිජ්ජතිහ ආමක භාජනංව
gax:සංරක්ඛිතොපි බහුධා ඉහ අත්තභාවො,
gax:ධම්මං සමාචරථ සග්ගපතිප්පතිට්ඨං
gae:ධම්මො සුචිණ්ණමිහමෙව ඵලං දදාති।
gax:34:<pb V=.12/> රන්ත්වා සදා පියතරෙ දිවි දෙවරජ්ජෙ
gax:නම්හා චවන්ති විබුධා අපි ඛීණපුඤ්ඤා,
gax:සබ්බං සුඛං දිවි භුවීහ වියොගනිට්ඨං
gae:කො පඤ්ඤවා භවසුඛෙසු රතිං කරෙය්ය?
gax:35:බුද්ධො සසාවකගණො ජගදෙකනාථො
gax:තාරාවලීපරිවුතොපි ච පුණ්ණචන්දො,
gax:ඉන්දොපි දෙවමකුටංකිත පාදකඤ්ජො
gae:කො ඵෙණපිණ්ඩ-න-සමො තිභවෙසු ජාතො?
gax:36:ලීලාවතංසමපි යොබ්බන රූපසොභං
gax:අත්තූපමං පියජනෙන ච සම්පයොගං,
gax:දිස්වාපි විජ්ජුචපලං කුරුතෙ පමාදං
gae:භො මොහමොහිතජනො භවරාගරත්තො।
gax:37:<pb V=.13/> පුත්තො පිතා භවති මාතු පතීහ පුත්තො
gax:නාරී කදාචි ජනනී ච පිතා ච පුත්තො,
gax:එවං සදා විපරිවත්තති ජීවලොකො
gae:චිත්තෙ සදාතිචපලෙ ඛලු ජාතිරඞ්ගෙ।
gax:38:රන්ත්වා පුරෙ විවිධඵුල්ලලතාකුලෙහි
gax:දෙවාපි නන්දනවනෙ සුරසුන්දරීහි,
gax:තෙ වෙ’කදා විතතකණ්ටකසංකටෙසු
gae:භො කොටිසිම්බලිවනෙසු ඵුසන්ති දුක්ඛං।
gax:39:භුත්වා සුධන්නමපි කඤ්චනභාජනෙසු
gax:සග්ගෙ පුරෙ සුරවරා පරමිද්ධිපත්තා,
gax:තෙ චාපි පජ්ජලිතලොහගුලං ගිලන්ති
gae:කාමං කදාචි නරකාලය වාසභූතා।
gax:40:<pb V=.14/> භුත්වා නරිස්සරවරා ච මහිං අසෙසං
gax:දෙවාධිපා ච දිවි දිබ්බසුඛං සුරම්මං,
gax:වාසං කදාචි ඛුරසඤ්චිතභූතලෙසු
gae:තෙ වා මහාරථගණානුගතා දිවීහ।
gax:41:දෙවඞ්ගනා ලලිතභින්නතරඞ්ගමාලෙ
gax:රඞ්ගෙ මහිස්සරජටාමකුටානුයාතෙ,
gax:රන්ත්වා පුරෙ සුරවරා පමදාසහායා
gae:තෙ චාපි ඝොරතරවෙතරණිං පතන්ති।
gax:42:ඵුල්ලානි පල්ලවලතාඵලසංකුලානි
gax:රම්මානි නන්දනවනානි මනොරමානි,
gax:දිබ්බච්ඡරාලලිතපුණ්ණදරීමුඛානි
gae:කෙලාසමෙරුසිඛරානි ච යන්ති නාසං।
gax:43:<pb V=.15/> දොලා’නිලා’නලතරංගසමා හි භොගා
gax:විජ්ජුප්පභාතිචපලානි ච ජීවිතානි,
gax:මායාමරීචිජලසොමසමං සරීරං
gae:කො ජීවිතෙ ච විභවෙ ච කරෙය්ය රාගං?
gax:44:කිං දුක්ඛමත්ථි න භවෙසු ච දාරුණෙසු
gax:සත්තොපි තස්ස විවිධස්ස න භාජනො කො,
gax:ජාතො යථා මරණරොගජරාභිභූතො
gae:කො සජ්ජනො භවරතිං පිහයෙය්ය’බාලො?
gax:45:කෙ වාපි පජ්ජලිතලොහගුලං ගිලන්ති
gax:සක්කා කථඤ්චිදපි පාණිතලෙන භීමං,
gax:දුක්ඛොදයං අසුචිනිස්සවනං අනන්තං
gae:කො කාමයෙථ ඛලු දෙහමිමං අබාලො?
gax:46:<pb V=.16/> ලොකෙ න මච්චුසමමත්ථි භයං නරානං
gax:න ව්යාධිදුක්ඛසමමත්ථි ච කිංචි දුක්ඛං,
gax:එවං විරූපකරණං න ජරාසමානං
gae:මොහෙන භො රතිමුපෙති තථාපි දෙහෙ।
gax:47:නිස්සාරතො නලකලීකදලීසමානං
gax:අත්තානමෙව පරිහඤ්ඤති අත්තහෙතු,
gax:සම්පොසිතොපි කුසහාය ඉවාකතඤ්ඤූ
gae:කායො න යස්ස අනුගච්ඡති කාලකෙරා।
gax:48:තං ඵෙණපිණ්ඩසදිසං විසසූලකප්පං
gax:තොයා’නිලා’නලමහීඋරගාධිවාසං,
gax:ජිණ්ණාලයංව පරිදුබ්බලමත්තභාවං
gae:දිස්වා නරො කථමුපෙති රතිං සපඤ්ඤො?
gax:49:<pb V=.17/> ආයුක්ඛයං සමුපයාති ඛණෙ ඛණෙපි
gax:අන්වෙති මච්චු හනනාය ජරාසිපාණී,
gax:කාලං තථා න පරිවත්තති තං අතීතං
gae:දුක්ඛං ඉදං නනු භවෙසු අචින්තනීයං?
gax:50:අප්පායුකස්ස මරණං සුලභං භවෙසු
gax:දීඝායුකස්ස ච ජරා ව්යසනං ච’නෙකං,
gax:එවං භවෙ උභයතොපි ච දුක්ඛමෙව
gae:ධම්මං සමාචරථ දුක්ඛවිනාසනාය।
gax:51:දුක්ඛග්ගිනා සුමහතා පරිපීළිතෙසු
gax:ලොකත්තයස්ස වසතො භවවාරකෙසු,
gax:සබ්බත්තතා සුචරිතස්ස පමාදකාලො
gae:භො භො න හොති පරමං කුසලං චිණාථ।
gax:52:<pb V=.18/> අප්පං සුඛං ජලලවං විය භො තිණග්ගෙ
gax:දුක්ඛන්තු සාගරජලං විය සබ්බලොකෙ,
gax:සංකප්පනා තදපි හොති සභාවතො හි
gae:සබ්බං තිලොකමපි කෙවලදුක්ඛමෙව।
gax:53:කායො න යස්ස අනුගච්ඡති කායහෙතු
gax:බාලො අනෙකවිධමාචරතීහ දුක්ඛං,
gax:කායො සදා කලි මලාකලිලඤ්හි ලොකෙ
gae:කායෙ රතො’නවරතං ව්යසනං පරෙති
gax:54:මීළ්හාකරං කලිමලාකරමාමගන්ධං
gax:සූළාසිසල්ලවිසපන්නගරොගභූතං,
gax:දෙහං විපස්සථ ජරාමරණාධිවාසං
gae:තුච්ඡං සදා විගතසාරමිමං විනින්ද්යං।
gax:55:<pb V=.19/> දුක්ඛං අනිච්චමසුභං වත අත්තභාවං
gax:මා සංකිලෙසය න විජ්ජති ජාතු නිච්චො,
gax:අම්භො න විජ්ජති හි අප්පමපීහ සාරං
gae:සාරං සමාචරථ ධම්මමලං පමාදං।
gax:56:මායාමරීචිකදලීනලඵෙණපුඤ්ජ-
gax:ගංගාතරඞ්ගජලබුබ්බුලසන්නිභෙසු,
gax:ඛන්ධෙසු පඤ්චසු ඡළායතනෙසු තෙසු
gae:අත්තා න විජ්ජති හි කො න වදෙය්ය’බාලො?
gax:57:වඤ්ඣාසුතො සසවිසාණමයෙ රථෙ තු,
gax:ධාවෙය්ය චෙ චිරතරං සධුරං ගහෙත්වා,
gax:දීපච්චිමාලමිව තං ඛණභඞ්ගභූතං
gae:අත්තාති දුබ්බලතරන්තු වදෙය්ය දෙහං।
gax:58:<pb V=.20/> බාලො යථා සලිලබුබ්බුලභාජනෙන
gax:ආකණ්ඨතො වත පිබෙය්ය මරීචිතොයං,
gax:අත්තානි සාරරහිතං කදලීසමානං
gae:මොහා භණෙය්ය ඛලු දෙහමිමං අනත්තං।
gax:59:යො’දුම්බරස්ස කුසුමෙන මරීචිතොයං
gax:වාසං යදිච්ඡති ස ඛෙදමුපෙති බාලො,
gax:අත්තානමෙව පරිහඤ්ඤති අත්තහෙතු
gae:අත්තා න විජ්ජති කදාචිදපීහ දෙහෙ।
gax:60:පොසො යථා හි කදලී සුවිනිබ්භුජන්තො
gax:සාරං තදප්පම්පි නොපලභෙය්ය කාමං,
gax:ඛන්ධෙසු පංචසු ඡළායතනෙසු තෙසු
gae:සුඤ්ඤෙසු කිඤ්චිදපි නොපලභෙය්ය සාරං।
gax:61:<pb V=.21/> සුත්තං විනා න පටභාවමිහත්ථි කිංචි
gax:දෙහං විනා න ඛලු කොචි මිහත්ථි සත්තො,
gax:දෙහො සභාවරහිතො ඛණභංගයුත්තො,
gae:කො අත්තහෙතු අපරො භුවි විජ්ජතීහ?
gax:62:දිස්වා මරීචිසලිලඤ්හි සුදූරතො භො
gax:බාලො මිගො සමුපධාවති තොයසඤ්ඤී,
gax:එවං සභාවරහිතෙ විපරීතසිද්ධෙ
gae:දෙහෙ පරෙති පරිකප්පනයා හි රාගං।
gax:63:දෙහෙ සභාවරහිතෙ පරිකප්පසිද්ධෙ
gax:අත්තා න විජ්ජති හි විජ්ජුමිවන්තලික්ඛෙ,
gax:භාවෙථ භාවනරතා විගතප්පමාදා
gae:සබ්බාසවප්පහනනාය අනත්තසඤ්ඤං।
gax:64:<pb V=.22/> ලාලාකරීසරුධිරස්සුවසානුලිත්තං
gax:දෙහං ඉමං කලිමලාකලිලං අසාරං,
gax:සත්තා සදා පරිහරන්ති ජිගුච්ඡනීයං
gae:නානාසුචීහි පරිපුණ්ණඝටං යථෙව।
gax:65:ණහාත්වා ජලඤ්හි සකලං චතුසාගරස්ස
gax:මෙරුප්පමාණමපි ගන්ධමනුත්තරඤ්ච,
gax:පප්පොති නෙව මනුජො හි සුචිං කදාචි
gae:කිං භො විපස්සථ ගුණං කිමු අත්තභාවෙ?
gax:66:දෙහො ස එව විවිධාසුචිසන්නිධානො
gax:දෙහො ස එව වධබන්ධනරොගභූතො,
gax:දෙහො ස එව නවධා පරිභින්නගණ්ඩො
gae:දෙහං විනා භයකරං න සුසානමත්ථි।
gax:67:<pb V=.23/> අන්තොගතං යදිව මුත්තකරීසභාගො
gax:දෙහා බහිං අතිචරෙය්ය විනික්ඛමිත්වා,
gax:මාතා පිතා විකරුණා ච විනට්ඨපෙමා
gae:කාමං භවෙය්යු කිමු බන්ධුසුතා ච දාරා?
gax:68:දෙහං යථා නවමුඛං කිමිසඞ්ඝගෙහං
gax:මංසට්ඨිසෙදරුධිරාකලිලං විගන්ධං,
gax:පොසෙන්ති යෙ විවිධපාපමිහාචරිත්වා
gae:තෙ මොහිතා මරණධම්මමහො වතෙවං!
gax:69:ගණ්ඩූපමෙ විවිධරොග නිවාසභූතෙ
gax:කායෙ සදා රුධිරමුත්තකරීසපුණ්ණෙ,
gax:යො එත්ථ නන්දති නරො සසිගාලභක්ඛෙ
gae:කාමඤ්හි සොචති පරත්ථ ස බාලබුද්ධි।
gax:70:<pb V=.24/> භො ඵෙණපිණ්ඩසදිසො විය සාරහීනො
gax:මීළ්හාලයො විය සදා පටිකූලගන්ධො,
gax:ආසීවිසාලයනිභො සභයො සදුක්ඛො
gae:දෙහො සදා සවති ලොණඝටොව භින්නො।
gax:71:ජාතං යථා න කමලං භුවි නින්දනීයං
gax:පඞ්කෙසු භො අසුචිතොය සමාකුලෙසු,
gax:ජාතං තථා පරහිතම්පි ච දෙහභූතං
gae:තං නින්දනීයමිහ ජාතු න හොති ලොකෙ।
gax:72:ද්වත්තිංසභාගපරිපූරතරො විසෙසො
gax:කායො යථා හි නරනාරි ගණස්ස ලොකෙ,
gax:කායෙසු කිං ඵලමිහත්ථි ච පණ්ඩිතානං
gae:කාමං තදෙව නනු හොති පරොපකාරං।
gax:73:<pb V=.25/> පොසොන පණ්ඩිතතරෙන තථාපි දෙහො
gax:සබ්බත්තනා චිරතරං පරිපාලනීයො,
gax:ධම්මං චරෙය්ය සුචිරං ඛලු ජීවමානො
gae:ධම්මෙ හවෙ මණිවරො ඉව කාමදො භො
gax:74:ඛීරෙ යථා සුපරිභාවිතමොසධම්හි
gax:ස්නෙහෙන ඔසධබලං පරිභාසතෙව,
gax:ධම්මො තථා ඉහ සමාචරිතො හි ලොකෙ
gae:ඡායාව යාති පරලොක මිතො වජන්තං।
gax:75:කායස්ස භො විරචිතස්ස යථානුකූලං
gax:ඡායා විභාති රුචිරාමලදප්පණෙ තු,
gax:කත්වා තථෙව පරමං කුසලං පරත්ථ
gae:සම්භූසිතා ඉව භවන්ති ඵලෙන තෙන।
gax:76:<pb V=.26/> දෙහෙ තථා විවිධදුක්ඛ නිවාසභූතෙ
gax:මොහා පමාදවසගා සුඛසඤ්ඤමූළ්හා,
gax:තික්ඛෙ යථා ඛුරමුඛෙ මධුලෙහමානො
gae:බාළ්හඤ්ච දුක්ඛමනුගච්ඡති හීනපඤ්ඤො।
gax:77:සංකප්පරාගවිගතෙ නිරතත්තභාවෙ
gax:දුක්ඛං සදා සමධිගච්ඡති අප්පපඤ්ඤො,
gax:මූළ්හස්ස චෙව සුඛසඤ්ඤමිහත්ථිලොකෙ
gae:කිංපක්කමෙව නනු හොති විචාරමානෙ।
gax:78:සබ්බොපභොග ධනධඤ්ඤවිසෙසලාභී
gax:රූපෙන භො ස මකරද්ධජසන්නිභොපි,
gax:යො යොබ්බනෙපි මරණං ලභතෙ අකාමං
gae:කාමං පරත්ථපරපාණහරො නරො හි।
gax:79:සො යාචකො භවති භින්නකපාලහත්ථො
gax:මුණ්ඩො ධිගක්ඛරසතෙහි ච තජ්ජයන්තො,
gax:භික්ඛං සදාරිභවනෙ සකුචෙලවාසො
gae:දෙහෙ පරත්ථි පරචිත්තහරො නරො යො।
gax:80:<pb V=.27/> ඉත්ථී නමුඤ්චති සදා පුන ඉත්ථිභාවා
gax:නාරී සදා භවති සො පුරිසො පරත්ථ,
gax:යො ආචරෙය්ය පරදාරමලඞ්ඝනීයං
gae:ඝොරඤ්ච වින්දති සදා ව්යසනඤ්ච නෙකං।
gax:81:දීනො විගන්ධවදනො ච ජළො අපඤ්ඤො
gax:මූගො සදා භවති අප්පියදස්සනො ච,
gax:පප්පොති දුක්ඛමතුලඤ්ච මනුස්සභූතො
gae:වාචං මුසා භණති යො හි අපඤ්ඤසත්තො।
gax:82:උම්මත්තකා විගතලජ්ජගුණා භවන්ති
gax:දීනා සදා ව්යසනසොකපරායණා ච,
gax:ජාතා භවෙසු විවිධෙසු විරූපදෙහා
gae:පීත්වා හලාහලවිසංව සුරං විපඤ්ඤා।
gax:83:පාපානි යෙන ඉහ ආචරිතානි යානි
gax:යො වස්සකොටිනහුතානි අනප්පකානි,
gax:ලද්ධාන ඝොරමතුලං නරකෙසු දුක්ඛං
gae:පප්පොති චෙත්ථ විවිධව්යසනඤ්ච නෙකං।
gax:84:<pb V=.28/> ලොකත්තයෙසු සකලෙසු සමං න කිංචි
gax:ලොකස්ස සන්තිකරණං රතනත්තයෙන,
gax:තංතෙජසා සුමහතා ජිතසබ්බපාපො
gae:සොහං සදාධිගතසබ්බසුඛො භවෙය්යං।
gax:85:ලොකත්තයෙසු සකලෙසු ච සබ්බසත්තා
gax:මිත්තා ච මජ්ඣරිපුබන්ධුජනා ච සබ්බෙ,
gax:තෙ සබ්බදා විගතරොගභයා විසොකා
gae:සබ්බං සුඛං අධිගතා මුදිතා භවන්තු।
gax:86:කායො කරීසභරිතො විය භින්නකුම්භො
gax:කායො සදා කලිමලව්යසනාධිවාසො,
gax:කායෙ විහඤ්ඤති ච සබ්බසුඛන්ති ලොකො
gae:කායො සදා මරණරොගජරාධිවාසො।
gax:87:<pb V=.29/> සො යොබ්බනොති ථවිරොති ච බාලකොති
gax:සත්තෙ න පෙක්ඛති විහඤ්ඤතිරෙව මච්චු,
gax:සොහං ඨිතොපි සයිතොපි ච පක්කමන්තො
gae:ගච්ඡාමි මච්චුවදනං නියතං තථා හි।
gax:88:එවං යථා විහිතදොසමිදං සරීරං
gax:නිච්චංව තග්ගතමනා හදයෙ කරොථ,
gax:මෙත්තං පරිත්තමසුභං මරණස්සතිඤ්ච
gae:භාවෙථ භාවනරතා සතතං යතත්තා।
gax:89:දානාදි පුඤ්ඤකිරියානි සුඛුද්රයානි
gax:කත්වා ච තම්ඵලමසෙස මිහප්පමෙය්යං,
gax:දෙය්යං සදා පරහිතාය සුඛාය චෙව
gae:කිම්භො තදෙව නනු හත්ථගතඤ්හි සාරං?
gax:90:හෙතුං විනා න භවතී හි ච කිංචි ලොකෙ
gax:සද්දොව පාණිතලඝට්ටනහෙතුජාතො,
gax:එවඤ්ච හෙතුඵල භාවවිභාගභින්නො
gae:ලොකො උදෙති ච විනස්සති තිට්ඨතී ච।
gax:91:<pb V=.30/> කම්මස්ස කාරණාමයඤ්හි යථා අවිජ්ජා
gax:භො කම්මනා සමධිගච්ඡති ජාතිභෙදං,
gax:ජාතිං පටිච්ච ච ජරාමරණාදිදුක්ඛං
gae:සත්තා සදා පටිලභන්ති අනාදිකාලෙ।
gax:92:කම්මං යථා න භවතීහ ච මොහනාසා
gax:කම්මක්ඛයාපි ච න හොති භවෙසු ජාති,
gax:ජාතික්ඛයා ඉහ ජරාමරණාදිදුක්ඛං
gae:සබ්බක්ඛයො භවති දීපෙවානිලෙන।
gax:93:යො පස්සතීහ සතතං මුනිධම්මකායං
gax:බුද්ධං ස පස්සති නරො ඉති සො අවොච,
gax:බුද්ධඤ්ච ධම්මමමලඤ්ච තිලොකනාථං
gae:සම්පස්සිතුං විචිනථා’පි ච ධම්මතං භො।
gax:94:<pb V=.31/> සල්ලංව භො සුනිසිතං හදයෙ නිමුග්ගං
gax:දොසත්තයං විවිධපාපමලෙන ලිත්තං,
gax:නානාවිධබ්යසනභාජනමප්පසන්නං
gae:පඤ්ඤාමයෙන බලිසෙන නිරාකරොථ।
gax:95:නාකම්පයන්ති සකලාපි ච ලොකධම්මා
gax:චිත්තං සදාපගතපාපකිලෙසසල්ලං,
gax:රූපාදයො ච විවිධා විසයා සමග්ගා
gae:ඵුට්ඨංව මෙරුසිඛරං මහතානිලෙන।
gax:96:සංසාරදුක්ඛමගණෙය්ය යථා මුනින්දො
gax:ගම්භිරපාරමිත සාගරමුත්තරිත්වා,
gax:ඤෙය්යං අබොධි නිපුණං හතමොහජාලො
gae:තස්මා සදා පරහිතං පරමං චිණාථ।
gax:97:ඔහාය සො’ධිගතමොක්ඛසුඛං පරෙසං
gax:අත්ථාය සංචරි භවෙසු මහබ්භයෙසු,
gax:එවං සදා පරහිතං පුරතො කරිත්වා
gae:ධම්මො මයානුචරිතො ජගදත්ථමෙව।
gax:98:<pb V=.32/> ලද්ධාන දුල්ලභතරඤ්ච මනුස්සයොනිං
gax:සබ්බං පපඤ්චරහිතං ඛණසම්පදඤ්ච,
gax:ඤත්වාන ආසවනුදෙකහිතඤ්ච ධම්මං
gae:කො පඤ්ඤවා අනවරං න භජෙය්ය ධම්මං?
gax:99:ලද්ධාන බුද්ධසමයං අතිදුල්ලභංච
gax:සද්ධම්ම මග්ගමසමං සිවදං තථෙව,
gax:කල්යාණමිත්තපවරෙ මතිසම්පදඤ්ච
gae:කො බුද්ධිමා අනවරං න භජෙය්ය ධම්මං?
gax:100:එවම්පි දුල්ලභතරං විභවෙ සුලද්ධා
gax:මච්ඡෙරදොස විරතා උභයත්ථකාමා,
gax:සද්ධාදිධම්මසහිතා සතතප්පමත්තා
gae:භො! භො! කරොථ අමතාධිගමාය පුඤ්ඤං।
