cha:12:ද්වාදසමො පරිච්ඡෙදො
sub:දසාවත්ථාවිභාගො
gax:1642:ඉච්චට්ඨාරසධා භින්නා, පටිපක්ඛප්පහානතො।
gae:ලක්ඛණාකාරභෙදෙන, තිවිධාපි ච භාවනා॥
gax:1643:කලාපතො සම්මසනං, උදයබ්බයදස්සනං।
gae:භඞ්ගෙ ඤාණං භයෙ ඤාණං, ඤාණමාදීනවෙපි ච॥
gax:1644:තථෙව නිබ්බිදාඤාණං, ඤාණං මුච්චිතුකම්යතා।
gae:පටිසඞ්ඛා ච සඞ්ඛාරු-පෙක්ඛාඤාණානුලොමකං॥
gax:1645:ඉච්චා<b>වත්ථාපභෙදෙන, දසධාපි</b> විභාවිතා।
gae:සභාගත්ථවිසෙසෙන, <b>තිධා සඞ්ගහිතා</b> පුන॥
gax:1646:යථාභූතං නාම ඤාණත්තයං සම්මසනාදිකං।
gae:භයාදිඤාණං තිවිධං, නිබ්බිදාති පවුච්චති॥
gax:1647:තථා මුච්චිතුකාමාදි, විරාගොව චතුබ්බිධං।
gae:ලක්ඛණත්තයනිජ්ඣානවසෙන පුන වුට්ඨිතා॥
gax:1648:සුඤ්ඤතඤ්චානිමිත්තඤ්ච <pb V=.150/>, තථාප්පණිහිතන්ති ච।
gae:සාධෙති මග්ගසඞ්ඛාතං, <b>විමොක්ඛත්තය</b>මුත්තමං॥
gax:1649:ඉති භාවෙතුකාමස්ස, විභාවෙති යථාක්කමං।
gae:දසාවත්ථාවිභාගෙන, සමාදාය යථා කථං॥
gax:1650:විසුද්ධො <pb M=.142/> පඨමං තාව, සාධු <b>සීලවිසුද්ධියා</b>।
gae:උපචාරප්පනායඤ්ච, ඨත්වා <b>චිත්තවිසුද්ධියං</b>॥
gax:1651:සප්පච්චයං පරිග්ගය්හ, නාමරූපං සභාවතො।
gae:<b>දිට්ඨිකඞ්ඛාවිතරණං,</b> පත්වා සුද්ධිං තතො පරං॥
gax:1652:අතීතානාගතෙ ඛන්ධෙ, පච්චුප්පන්නෙ ච සාසවෙ।
gae:කලාපතො සම්මසිත්වා, සම්මසෙය්ය තිලක්ඛණං॥
gax:1653:ආදානනික්ඛෙපනතො,
gax:වයොවුද්ධත්ථගාමිතො।
gax:ආහාරතොපි උතුතො,
gae:කම්මතො චාපි චිත්තතො॥
gax:1654:ධම්මතාරූපතො චාපි, <b>රූපසත්තකතො</b> නයෙ।
gae:කලාපතො යමකතො, ඛණිකා පටිපාටිතො॥
gax:1655:දිට්ඨිමුග්ඝාටයන්තො ච, මානමුග්ඝාටයං තථා।
gae:නිකන්තිපරියාදානො, <b>නාමසත්තකතො</b> නයෙ॥
gax:1656:නිච්චා චෙ න නිරුජ්ඣෙය්යුං, න බාධෙය්යුං සුඛා යදි।
gae:වසෙ වත්තෙය්යුමත්තා චෙ, තදභාවා න තාදිසා॥
gax:1657:සම්භවන්ති හි සඞ්ඛාරා, සති පච්චයසම්භවෙ।
gae:තතො පච්චයනිප්ඵන්නා, අවස්සං භෙදගාමිනො॥
gax:1658:තදනිච්චා ඛයට්ඨෙන, දුක්ඛා නාම භයට්ඨතො।
gae:අනත්තාසාරකට්ඨෙන, සඞ්ඛාරාති විභාවයං॥
gax:1659:කාලෙන <pb V=.151/> සම්මසෙ රූපං, නාමං කාලෙන සම්මසෙ।
gae:අජ්ඣත්තඤ්ච බහිද්ධා ච, සමාසබ්යාසතො තතො॥
gax:1660:යථොපට්ඨිතභෙදෙන, සම්මසන්තො සමූහතො।
gae:කලාපතො <b>සම්මසන</b>මිති භාවෙති පණ්ඩිතො॥
gax:1661:තස්සෙවං සම්මසන්තස්ස, කම්මඤ්ඤං හොති මානසං।
gae:සූපට්ඨන්ති ච සඞ්ඛාරා, වොදායති ච භාවනා॥
gax:1662:තතො <pb M=.143/> පරං විපස්සන්තො, පරිග්ගණ්හාති පණ්ඩිතො।
gae:පච්චුප්පන්නසභාවානං, ඛන්ධානමුදයබ්බයං॥
gax:1663:තණ්හාසම්මොහකම්මෙහි,
gax:ඛන්ධපඤ්චකසභාවො।
gax:රූපමාහාරතො හොති,
gae:ඵස්සතො වෙදනාදයො॥
gax:1664:විඤ්ඤාණං නාමරූපම්හා, සම්භොතීති ච පස්සතො।
gae:තස්ස පච්චයතො හොති, ඛන්ධෙසුදයදස්සනං॥
gax:1665:තණ්හාදීනං නිරොධා ච,
gax:නිරොධො හොති පස්සතො।
gax:තථා වීසතිධා හොති,
gae:තත්ථෙව වයදස්සනං॥
gax:1666:නිබ්බත්තිවිපරිණාමලක්ඛණං පන පස්සතො।
gae:ඛණතො දසධා නෙසමුදයබ්බයදස්සනං॥
gax:1667:ඉත්ථං පඤ්ඤාසධා භෙදො,
gax:ඛන්ධානමුදයබ්බයො।
gax:ආයතනාදිභෙදොපි,
gae:යොජෙතබ්බො යථාරහං॥
gax:1668:තදෙවමනුපස්සන්තො <pb V=.152/>, ඛන්ධායතනධාතුයො।
gae:අනිච්චා දුක්ඛානත්තාති, භාවෙති බහුධා බුධො॥
gax:1669:භාවනාපසුතස්සෙවං, පස්සතො බොධිපක්ඛියා।
gae:පාතුභූතා පවත්තන්ති, විසෙසෙන විසාරදා॥
gax:1670:සලක්ඛණපරිච්ඡින්නෙ, තිලක්ඛණවවත්ථිතෙ।
gae:ඡන්දො සාසවසඞ්ඛාරෙ, සාරදං පරියෙසති॥
gax:1671:තත්ථ <pb M=.144/> පුබ්බඞ්ගමං හුත්වා, සංපක්ඛන්දති මානසං।
gae:සඞ්කප්පොභිනිරොපෙති, ආහරන්තො පුනප්පුනං॥
gax:1672:යථාවත්ථුසභාවෙන, තතො සද්ධාධිමුච්චති।
gae:සති සූපට්ඨිතා හොති, පරිග්ගය්හ සභාවතො॥
gax:1673:පඤ්ඤා සම්පටිවිජ්ඣන්තී, සමාහච්ච විපස්සති।
gae:පග්ගහෙත්වාන වායාමො, පටිපාදෙති භාවනං॥
gax:1674:තතො පීතිමනො හොති, නිප්ඵාදිතමනොරථො।
gae:පාමොජ්ජබහුලො හුත්වා, පස්සද්ධදරථො පන॥
gax:1675:වික්ඛෙපුද්ධච්චනිත්තිණ්ණො, සමාධියති නිච්චලො।
gae:උපෙක්ඛා භාවනාවීථිං, අධිට්ඨාති තතො පරං॥
gax:1676:ආරුළ්හයොග්ගාචරියො, ආජානීයරථො විය।
gae:වාතාභාවෙ පදීපොව, පසන්නෙකමුඛට්ඨිතා॥
gax:1677:සුඛුමා නිපුණාකාරා, ඛුරධාරාගතා විය।
gae:ගණ්හන්තී භාවනාගබ්භං, පවඩ්ඪති විපස්සනා॥
gax:1678:සම්පත්තපටිවෙධස්ස,
gax:තස්සෙවං තං විපස්සතො।
gax:ජායතෙකො උපක්ලෙසො,
gae:දසොපක්ලෙසවත්ථුකා॥
gax:1679:ඔභාසො <pb V=.153/> පීති පස්සද්ධි, අධිමොක්ඛො ච පග්ගහො।
gae:සුඛං ඤාණමුපට්ඨානමුපෙක්ඛා ච නිකන්ති ච॥
gax:1680:ජාතෙස්වෙතෙසු යං කිඤ්චි, උළාරං ජාතවිම්හයො।
gae:දිස්වා විපස්සනාමග්ගා, වොක්කමිත්වා තතො පරං॥
gax:1681:තමහංකාරවික්ඛිත්තො, අස්සාදෙන්තො මමායති।
gae:හොතාධිමානිකො වාථ, මඤ්ඤන්තො තමනුත්තරං॥
gax:1682:සියා <pb M=.145/> චෙවමුපක්ලිට්ඨා, පතිතා වාථ භාවනා।
gae:තත්ථෙවං පටිසඞ්ඛාය, පටිවිජ්ඣති පණ්ඩිතො॥
gax:1683:න තණ්හාදිට්ඨිමානෙහි, පරියොගාහහෙතුතො।
gae:ලක්ඛණාලම්බණත්තා ච, ලොකියායං විපස්සනා॥
gax:1684:දිට්ඨිමානනිකන්තී ච, කුම්මග්ගා පරිපන්ථකා।
gae:මග්ගො විසුද්ධියා නාම, විසුද්ධා ච විපස්සනා॥
gax:1685:සාරථීව රථං භන්තමිති සඞ්ඛාය සාධුකං।
gae:පවිට්ඨමග්ගං වික්ඛිත්තං, සම්පාදෙති යථා පුරෙ॥
gax:1686:ඉත්ථං මග්ගෙ අමග්ගෙ ච, යාථාවපටිවෙධකං।
gae:<b>මග්ගාමග්ගවිසුද්ධී</b>ති, ඤාණදස්සනමීරිතං॥
gax:1687:චෙතොපවත්තනාකාරමිති සල්ලක්ඛයං බුධො।
gae:සාධුකං පටිවිජ්ඣන්තො, සුඛුමං නිපුණං තතො॥
gax:1688:පරිපන්ථෙ විමොචෙත්වා, බොධෙත්වා බොධිපක්ඛියෙ।
gae:භාවනං පටිපාදෙන්තො, පුනදෙවොදයබ්බයං॥
gax:1689:සමධිට්ඨාය මෙධාවී, විපස්සති තිලක්ඛණං।
gae:<b>උදයබ්බයඤාණ</b>න්ති, තමීරෙන්ති තතො පරං॥
gax:1690:සඞ්ඛාරානං විභූතත්තා, සාකාරානං විසෙසතො।
gae:තිලක්ඛණානං දිට්ඨත්තා, සඞ්ඛාරෙසු සභාවතො॥
gax:1691:පරිපන්ථා <pb V=.154/> විමුත්තස්ස, මග්ගාමග්ගවිසුද්ධියා।
gae:යථාවීථිප්පවත්තස්ස, පටිපත්තිවිසුද්ධියා॥
gax:1692:ඉන්ද්රියානං සුතික්ඛත්තා, පරිපක්කා විපස්සනා।
gae:උදයම්හා විමුච්චිත්වා, භඞ්ගෙ ඨාති යථා කථං॥
gax:1693:උප්පාදො පච්චයායත්තො, ධම්මානමිති නිච්ඡිතෙ।
gae:නිරොධානුගතා ජාති, සිද්ධාවස්සං නියාමතො॥
gax:1694:තතොදයාව පට්ඨාය, අත්ථාය සූරියො විය।
gae:විනාසාය පවත්තන්තා, වයන්තෙවාති පෙක්ඛති॥
gax:1695:උදයාභොගමොහාය <pb M=.146/>, වයන්තිච්චෙව සබ්බථා।
gae:භෙදස්සභාවමාරබ්භ, ධම්මෙසු සති තිට්ඨති॥
gax:1696:අතීතා ච නිරුද්ධාව, නිරුජ්ඣිස්සන්තිනාගතා।
gae:නිරුජ්ඣන්තෙව වත්තන්තා, ඉච්චෙවමනුපස්සතො॥
gax:1697:නිජ්ඣරොව ගිරග්ගම්හි, වාරිවොණතපොක්ඛරෙ।
gae:පදීපො විය ඣායන්තො, ආරග්ගෙරිව සාසපො॥
gax:1698:ආතපෙ විය උස්සාවො, පරිස්සාවෙ ජලං විය।
gae:මද්දිතං ඵෙණපිණ්ඩංව, ලොණපිණ්ඩමිවොදකෙ॥
gax:1699:උදකෙ දණ්ඩරාජීව, විජ්ජුතාව වලාහකෙ।
gae:ජලං තත්තකපාලෙව, සලිලෙ විය බුබ්බුළං॥
gax:1700:වාතබ්භාහතතූලංව, තීරං පත්තාව වීචියො।
gae:ඵලං බන්ධනමුත්තංව, තිණානීව හුතාවහෙ॥
gax:1701:ජායන්තාපි ච ජිය්යන්තා, මිය්යන්තා ච නිරන්තරං।
gae:නිරොධායාභිධාවන්තා, භඞ්ගාභිමුඛපාතිනො॥
gax:1702:විගච්ඡන්තාව දිස්සන්ති, ඛීයන්තන්තරධායිනො।
gae:විද්ධංසයන්තා සඞ්ඛාරා, පතන්තා ච විනාසිනො॥
gax:1703:<b>භඞ්ගඤාණං</b> <pb V=.155/> තමක්ඛාතං, යෙන ඤාණෙන පස්සතො।
gae:අනිච්චන්තානුධාවන්ති, තිවිධාපි විපස්සනා॥
gax:1704:උදයබ්බයභඞ්ගෙසු, පාකටා හි අනිච්චතා।
gae:භයාදීනවනිබ්බෙදෙ, දුක්ඛතානත්තතා තතො॥
gax:1705:ඉත්ථං භඞ්ගමධිට්ඨාය, පස්සන්තස්ස තිලක්ඛණං।
gae:සඞ්ඛාරා සභයා හුත්වා, සමුපට්ඨන්ති යොගිනො॥
gax:1706:වාළමිගානුබද්ධාව, නිම්මුජ්ජන්තා වියණ්ණවෙ।
gae:අමනුස්සගහිතාව, පරික්ඛිත්තාව වෙරිහි॥
gax:1707:කණ්හසප්පසමාලීළ්හා <pb M=.147/>, චණ්ඩහත්ථිසමුට්ඨිතා।
gae:පපාතාවාටපක්ඛන්තා, පතන්තාව හුතාවහෙ॥
gax:1708:වජ්ඣප්පත්තා මහාචොරා, ඡිජ්ජන්තා විය සීසතො।
gae:සූලමාරොපියන්තාව, පබ්බතෙනොත්ථටා විය॥
gax:1709:ජාතිසඞ්කටපක්ඛන්තා, ජරාබ්යාධිනිපීළිතා।
gae:මරණාසනිසම්මද්දා, මහාබ්යසනභාගිනො॥
gax:1710:මච්චුනබ්භාහතා නිච්චං, දුක්ඛභාරසමොත්ථටා।
gae:සොකොපායාසනිස්සන්දා, පරිදෙවපරායණා॥
gax:1711:තණ්හාදිට්ඨිමමත්තෙන, සත්තා එත්ථාධිමුච්ඡිතා।
gae:බද්ධා භයෙන බද්ධාව, මුත්තාව භයමුත්තකා॥
gax:1712:ඉති සඞ්ඛාරධම්මෙසු, භයුප්පත්තිමුදික්ඛතො।
gae:<b>භයඤාණ</b>න්ති භාසන්ති, භයමුත්තා මහෙසයො॥
gax:1713:සභයා පුන සඞ්ඛාරා, සන්දිස්සන්ති සමන්තතො।
gae:අහිතාවහිතානිච්චමාදීනවං නිරන්තරං॥
gax:1714:ගූථකූපංව කුථිතං, භස්මච්ඡන්නොව පාවකො।
gae:සරක්ඛසංව සලිලං, සවිසං විය භොජනං॥
gax:1715:වනං <pb V=.156/> වාළමිගාකිණ්ණං, මග්ගො චොරමහබ්භයො।
gae:භිජ්ජමානා මහානාවා, ඵලන්තා අසනී යථා॥
gax:1716:ආවුධාකුලසන්නද්ධා, යුද්ධභූමිපතිට්ඨිතා।
gae:සඞ්ගතාව මහාසෙනා, ඝොරානත්ථනියාමිතා॥
gax:1717:රථං චක්කසමාරුළ්හං, වුය්හන්තං වළවාමුඛං।
gae:කප්පුට්ඨානමහාරම්භං, කප්පො පත්තන්තරො යථා॥
gax:1718:තථා <pb M=.148/> ලොකා තයොපෙතෙ,
gax:මහොපද්දවසඞ්කුලා।
gax:ඩය්හන්තෙකාදසග්ගීහි,
gae:පරිප්ඵන්දපරායණා॥
gax:1719:මහාරඤ්ඤමිවාදිත්තං, භවයොනිගතිට්ඨිති-
gae:සත්තාවාසා සමීභූතා, ජලිතඞ්ගාරකාසුකා॥
gax:1720:ආසීවිසා මහාභූතා, වධකා ඛන්ධපඤ්චකා।
gae:චක්ඛාදයො සුඤ්ඤා ගාමා, ගොචරා ගාමඝාතකා॥
gax:1721:ඉච්චානයසමාකිණ්ණං, භවසාගරමණ්ඩලං।
gae:ලෙණං තාණං පතිට්ඨා වා, සරණං වා න විජ්ජති॥
gax:1722:එත්ථාභිරොධිනො බාලා, වඞ්කඝස්තාව මීනකා।
gae:මහාසකටුපබ්බුළ්හා, මහබ්භයපතිට්ඨිතා॥
gax:1723:ජායමානාව ජිය්යන්තා, නානාබ්යසනපීළිතා।
gae:විපත්තාවට්ටපතිතා, මරණාබද්ධනිච්ඡයා॥
gax:1724:මොහන්ධකාරපිහිතා, චතුරොඝසමොත්ථටා।
gae:විතුන්නා දුක්ඛසල්ලෙන, විහඤ්ඤන්ති විඝාතිනො॥
gax:1725:ඉත්ථඤ්ච විසපුප්ඵංව, නානානත්ථඵලාවහං।
gae:දුක්ඛානුබන්ධසම්බාධං, ආබාධංව සමුට්ඨිතං॥
gax:1726:ආසීවිසංව <pb V=.157/> කුපිතං, ඝොරං භයනිබන්ධනං।
gae:අසිසූනංව සාරම්භං, දුක්ඛායූහනකං පදං॥
gax:1727:සවිදාහපරිප්ඵන්දපක්කබන්ධමිවොදකං।
gae:උප්පාදඤ්ච පවත්තඤ්ච, නිමිත්තායූහනං තථා॥
gax:1728:පටිසන්ධිඤ්ච පස්සන්තං, <b>ඤාණමාදීනවං</b> මතං।
gae:තෙභූමකෙසු තෙනායමවුද්ධිං පටිවිජ්ඣති॥
gax:1729:භයභෙරවපක්ඛන්තෙ, බහ්වාදීනවපච්චයෙ।
gae:සඞ්ඛාරෙ සමවෙක්ඛන්තො, නිබ්බින්දති නිරාලයො॥
gax:1730:විසං <pb M=.149/> ජීවිතුකාමොව, වෙරිකෙ විය භීරුකො।
gae:සුපණ්ණං නාගරාජාව, චොරං විය මහද්ධනො॥
gax:1731:දුක්ඛානුසයසම්බාධෙ, බාධමානෙ විභාවයං।
gae:සංවෙජෙති නිරානන්දෙ, පරිපන්ථභයාකුලෙ॥
gax:1732:සුද්ධො මුත්තකරීසංව, සුහිතො වමිතං විය।
gae:සුවිලිත්තොව දුග්ගන්ධං, සුන්හාතො අඞ්ගණං විය॥
gax:1733:රාගදොසපරික්ලිට්ඨෙ, චතුරාසවපූතිකෙ।
gae:හීනලොකාමිසාසාරෙ, සංක්ලෙසවිසදූසිතෙ॥
gax:1734:සඞ්ඛාරෙපි ජිගුච්ඡන්තො, නාභිනන්දති පණ්ඩිතො।
gae:තස්සෙතං නන්දිනිස්සට්ඨං, <b>නිබ්බිදාඤාණ</b>මබ්රවුං॥
gax:1735:සභයාදීනවෙ දිස්වා, සඞ්ඛාරෙ පුන පණ්ඩිතො।
gae:නිබ්බින්දන්තො තතො තෙහි, පරිමුච්චිතුමිච්ඡති॥
gax:1736:මීනාව කුමීනෙ බද්ධා, පඤ්ජරෙ විය පක්ඛිනො।
gae:චොරො චාරකබද්ධොව, පෙළායන්තොව පන්නගො॥
gax:1737:පඞ්කෙ සන්නො මහානාගො, චන්දො රාහුමුඛං ගතො।
gae:මිගො යථා පාසගතො, තථා සංසාරචාරකෙ॥
gax:1738:අවිජ්ජාපරියොනද්ධෙ <pb V=.158/>, ඛන්ධපඤ්චකසන්ථරෙ।
gae:දිට්ඨිජාලපටිච්ඡන්නෙ, විපල්ලාසපරික්ඛිතෙ॥
gax:1739:පඤ්චනීවරණාබද්ධෙ, මානත්ථම්භසමුස්සයෙ।
gae:ඉච්ඡාපපාතගම්භීරෙ, විපත්තිවිනිපාතනෙ॥
gax:1740:ජරාබ්යාධිසමුප්පාදෙ, ධූමකෙතුපපත්තිකෙ।
gae:කොධූපනාහදහනෙ, සොකොපායාසධූපිතෙ॥
gax:1741:මදප්පමාදාවරොධෙ, භවතණ්හාවකඩ්ඪනෙ।
gae:විප්පයොගසමුත්තාසෙ, නිච්චාපායභයාකුලෙ॥
gax:1742:ඡාලම්බාභිහතෙ <pb M=.150/> නිච්චං, ඵස්සද්වාරාධිකුට්ටනෙ।
gae:සඤ්චෙතනාකාරණිකෙ, වෙදනාකම්මකාරණෙ॥
gax:1743:අනත්ථාලාපනිග්ඝොසෙ, ක්ලෙසරක්ඛසලාලිතෙ।
gae:මරණාරම්භනිට්ඨානෙ, බද්ධො මුත්තිං ගවෙසති॥
gax:1744:අග්ගිං විය ච සම්ඵුට්ඨ-මසුචිං ගහිතං විය।
gae:පෙතං ඛාදිතුකාමංව, වික්කන්තෙන්තමිවාවුධං॥
gax:1745:මහාබ්යසනුපස්සට්ඨෙ, සඞ්ඛාරෙ මොත්තුමිච්ඡතො।
gae:<b>මුච්චිතුකම්යතාඤාණ</b>මුප්පන්නන්ති පවුච්චති॥
gax:1746:දුජ්ජහෙ පලිබජ්ඣන්තෙ, ගන්ථානුසයසඞ්ගමෙ।
gae:තණ්හුපාදානගහණෙ, නන්දිරාගානුබන්ධනෙ॥
gax:1747:දිට්ඨිමානමදත්ථද්ධෙ, ලොභපාසනිරන්තරෙ।
gae:සංයොජනමහාදුග්ගෙ, චිරකාලප්පපඤ්චිතෙ॥
gax:1748:සඞ්ඛාරෙ මුඤ්චතච්චන්තං, ආවිජ්ඣිත්වාව පන්නගං।
gae:ලක්ඛණානුපනිජ්ඣාය, සුඛුමං පන යොනිසො॥
gax:1749:මජ්ඣත්තගහණො තස්මා, නිරපෙක්ඛවිමුත්තියා।
gae:වග්ගුලීවාඵලං රුක්ඛං, වීමංසති විසෙසතො॥
gax:1750:විහතං <pb V=.159/> විය කප්පාසං, විහනන්තො පුනප්පුනං।
gae:ගන්ධං විය ච පිසෙන්තො, පිසිතංයෙව සාධුකං॥
gax:1751:අනිච්චා දුක්ඛානත්තාති, සතිමා සුසමාහිතො।
gae:ආහච්ච පටිවිජ්ඣන්තො, ලක්ඛණානි විපස්සති॥
gax:1752:විපස්සන්තස්ස තස්සෙවං, <b>පටිසඞ්ඛානුපස්සනා-</b>
gae:<b>ඤාණ</b>මිච්චාහු නිපුණං, විචිනන්තං විසාරදා॥
gax:1753:ඉති සම්මා විපස්සන්තො, සච්ඡිකත්වා තිලක්ඛණං।
gae:යථාභූතසභාවෙන, තත්ථෙවමනුපස්සති॥
gax:1754:අනිච්චා <pb M=.151/> වත සඞ්ඛාරා, නිච්චාති ගහිතා පුරෙ।
gae:දුක්ඛාව සුඛතො දිට්ඨා, අනත්තාව පනත්තතො॥
gax:1755:අනිච්චා දුක්ඛානත්තා ච, සඞ්ඛතා පුන සබ්බථා।
gae:අලබ්භනෙය්යධම්මා ච, තථෙවාකාමකාරියා॥
gax:1756:ධාතුමත්තා පරාධීනා, අත්තාධෙය්යවිවජ්ජිතා।
gae:මච්චුධෙය්යවසානීතා, උපධිහතගොචරා॥
gax:1757:අහං මමන්ති වොහාරො, පරො වාථ පරස්ස වා।
gae:අත්තා වා අත්තනීයං වා, වත්ථුතො නත්ථි කත්ථචි॥
gax:1758:යථාපි අඞ්ගසම්භාරා, හොති සද්දො රථො ඉති।
gae:එවං ඛන්ධෙසු සන්තෙසු, හොති සත්තොති සම්මුති॥
gax:1759:තත්ථ කප්පෙන්ති අත්තානං, බාලා දුම්මෙධිනො ජනා।
gae:අජ්ඣත්තං වා බහිද්ධා වා, පස්සතො නත්ථි කිඤ්චනං॥
gax:1760:සුඛිතො දුක්ඛිතො වාථ, පුග්ගලො නාම කත්ථචි।
gae:වත්ථුතො නත්ථි සබ්බත්ථ, සඞ්ඛාරා තංසභාවිනො॥
gax:1761:ජායමානා ච ජිය්යන්තා, මිය්යමානා ච සඞ්ඛතා।
gae:අත්තාව දුක්ඛිතා හෙතෙ, න තු දුක්ඛාය කස්සචි॥
gax:1762:දුක්ඛමෙව <pb V=.160/> හි සම්භොති, දුක්ඛං තිට්ඨති වෙති ච।
gae:නාඤ්ඤත්ර දුක්ඛා සම්භොති, නාඤ්ඤං දුක්ඛා නිරුජ්ඣති॥
gax:1763:එත්ථ ගය්හූපගං නත්ථි, පලාසෙතං පපඤ්චිතං।
gae:නිරුද්ධස්ස සමායූහා, නිරත්ථකසමුබ්භවා॥
gax:1764:අනිච්චා හොන්තු සඞ්ඛාරා, දුක්ඛිතා වා මමෙත්ථ කිං।
gae:අනත්තා වාති? <b>සඞ්ඛාරුපෙක්ඛාඤාණං</b> පවත්තති॥
gax:1765:ඉති දිස්වා යථාභූතං, යාව භඞ්ගා තතො පරං।
gae:ගණ්හන්තී භාවනාගබ්භං, පරිපක්කා විපස්සනා॥
gax:1766:අවස්සං භඞ්ගනිට්ඨානෙ, භයාදීනවනිච්ඡිතෙ।
gae:නිබ්බින්දිත්වා විරජ්ජන්තො, පටිසඞ්ඛායුපෙක්ඛති॥
gax:1767:තත්ථ <pb M=.152/> මුත්තකරීසංව, ඛෙළපිණ්ඩංව උජ්ඣිතං।
gae:විස්සට්ඨපරපුත්තංව, විස්සට්ඨභරියං විය॥
gax:1768:පවත්තඤ්ච නිමිත්තඤ්ච, පටිසඞ්ඛායුපෙක්ඛතො।
gae:සබ්බසඞ්ඛාරධම්මෙසු, ගතියොනිභවෙසු වා॥
gax:1769:වාරි පොක්ඛරපත්තෙව, සූචිකග්ගෙව සාසපො।
gae:ඛිත්තං කුක්කුටපත්තංව, දද්දුලංව හුතාවහෙ॥
gax:1770:න පසාරීයතී චිත්තං, න තු සජ්ජති බජ්ඣති।
gae:ආලයා පතිලීයන්ති, පරිවත්තති වට්ටතො॥
gax:1771:සීතං ඝම්මාභිතත්තොව,
gax:ඡාතජ්ඣත්තොව භොජනං।
gax:පිපාසිතොව පානීයං,
gae:බ්යාධිතොව මහොසධං॥
gax:1772:භීතො ඛෙමන්තභූමිංව, දුග්ගතොව මහානිධිං।
gae:අඤ්ජසං මග්ගමුළ්හොව, දීපං විය ච අණ්ණවෙ॥
gax:1773:අජරාමරමච්චන්තං <pb V=.161/>, අසඞ්ඛාරමනාසවං।
gae:සබ්බදුක්ඛක්ඛයං ඨානං, නිබ්බානමභිකඞ්ඛති॥
gax:1774:වුට්ඨානගාමිනී චායං, සිඛප්පත්තා විපස්සනා।
gae:සකුණී තීරදස්සීව, <b>සානුලොමා</b> පවත්තති॥
gax:1775:අප්පවත්තමනිමිත්තං, පස්සන්තො පන සන්තතො।
gae:පක්ඛීව නිප්ඵලං රුක්ඛං, හිත්වා වුට්ඨාති සඞ්ඛතා॥
gax:1776:උපචාරසමාධීති, කාමාවචරභාවනා।
gae:මුත්තොයං ලොකියො මග්ගො, පුබ්බභාගවිපස්සනා॥
gax:1777:පරිපක්කා කමෙනෙවං, පරිභාවිතභාවනා।
gae:පරිච්චජන්තී සඞ්ඛාරෙ, පක්ඛන්දන්තී අසඞ්ඛතෙ॥
gax:1778:ජනෙතානුත්තරං <pb M=.153/> මග්ග-මාසෙවනවිසෙසතො।
gae:කට්ඨසඞ්ඝට්ටනා ජාතා, අච්චිධූමාව භාසුරං॥
gax:1779:උග්ගච්ඡති යථාදිච්චො, පුරක්ඛත්වාරුණං තථා।
gae:විපස්සනං පුරක්ඛත්වා, මග්ගධම්මො පවත්තති॥
gax:1780:තථා පවත්තමානො ච, නිබ්බානපදගොචරො।
gae:විමොක්ඛත්තයනාමෙන, යථාරහමසෙසතො॥
gax:1781:ක්ලෙසදූසිතසන්තානෙ, අභිහන්ත්වා විගච්ඡති।
gae:එකචිත්තක්ඛණුප්පාදො, අසනී විය පබ්බතං॥
gax:1782:පුබ්බෙ වුත්තනයෙනෙව, අප්පනානයමීරයෙ।
gae:පාදකජ්ඣානභෙදෙන, ඣානඞ්ගනියමො භවෙ॥
gax:1783:පරිකම්මොපචාරානු-ලොමසඞ්ඛාතගොචරා।
gae:යං කිඤ්චි ලක්ඛණාකාරං, විපස්සන්තා පවත්තරෙ॥
gax:1784:තතො ගොත්රභු නිබ්බාන-මාලම්බිත්වාන ජායති।
gae:බහිද්ධා ඛන්ධතො තස්මා, වුට්ඨානන්ති පවුච්චති॥
gax:1785:තතො <pb V=.162/> <b>මග්ගො</b> කිලෙසම්හා, විමුච්චන්තො පවත්තති।
gae:වුට්ඨානං උභතො තස්මා, ඛන්ධතො ච කිලෙසතො॥
gax:1786:ද්වෙ තථා තීණි වා හොන්ති, <b>ඵලානි</b> ච තතො පරං।
gae:භවඞ්ගපාතො තං ඡෙත්වා, ජායතෙ පච්චවෙක්ඛණා॥
gax:1787:මග්ගං ඵලඤ්ච නිබ්බානං, පච්චවෙක්ඛති පණ්ඩිතො।
gae:හීනෙ කිලෙසෙ සෙසෙ ච, පච්චවෙක්ඛති වා න වා॥
gax:1788:භාවෙත්වා පඨමං මග්ග-මිත්ථමාදිඵලෙ ඨිතො।
gae:තතො පරං පරිග්ගය්හ, නාමරූපං යථා පුරෙ॥
gax:1789:කමෙන ච විපස්සන්තො, පුනදෙව යථාරහං।
gae:යථානුක්කමමප්පෙති, සකදාගාමිආදයො॥
gax:1790:ඉත්ථං <pb M=.154/> විභත්තපරිපාකවිභාවනායං,
gax:බුද්ධානුබුද්ධපරිභාවිතභාවනායං।
gax:පච්චුද්ධරෙති භවසාගරපාරගාමී,
gae:මග්ගො මහෙසි ගුණසාගරපාරගාමී॥
gax:1791:ඉච්චෙතං දසවිධ භාවනාවිභාගං,
gax:භාවෙත්වා පරමහිතාවහං කමෙන।
gax:පප්පොන්ති පදමජරාමරං චිරාය,
gae:සංක්ලෙසං සකලමවස්සජන්ති ධීරා॥
cen:ඉති නාමරූපපරිච්ඡෙදෙ දසාවත්ථාවිභාගො නාම
cen:ද්වාදසමො පරිච්ඡෙදො।
