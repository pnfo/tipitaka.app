cha:20:සත්තතිනිපාතො
bod:[531] 1. කුසජාතකවණ්ණනා
bod:<b>ඉදං</b> <pb V=5.271/> <pb P=5.278/> <b>තෙ රට්ඨ</b>න්ති ඉදං සත්ථා ජෙතවනෙ විහරන්තො උක්කණ්ඨිතභික්ඛුං ආරබ්භ කථෙසි। එකො කිර සාවත්ථිවාසී කුලපුත්තො සාසනෙ උරං දත්වා පබ්බජිතො එකදිවසං සාවත්ථියං පිණ්ඩාය චරන්තො එකං අලඞ්කතඉත්ථිං දිස්වා සුභනිමිත්තග්ගාහවසෙන ඔලොකෙත්වා කිලෙසාභිභූතො අනභිරතො විහාසි දීඝකෙසනඛො කිලිට්ඨචීවරො උප්පණ්ඩුප්පණ්ඩුකජාතො ධමනීසන්ථතගත්තො। යථා හි දෙවලොකා චවනධම්මානං දෙවපුත්තානං පඤ්ච පුබ්බනිමිත්තානි පඤ්ඤායන්ති, මාලා මිලායන්ති, වත්ථානි කිලිස්සන්ති, සරීරෙ දුබ්බණ්ණියං ඔක්කමති, උභොහි කච්ඡෙහි සෙදා මුච්චන්ති, දෙවො දෙවාසනෙ නාභිරමති, එවමෙව සාසනා චවනධම්මානං උක්කණ්ඨිතභික්ඛූනං පඤ්ච පුබ්බනිමිත්තානි පඤ්ඤායන්ති, සද්ධාපුප්ඵානි මිලායන්ති, සීලවත්ථානි කිලිස්සන්ති, සරීරෙ මඞ්කුතාය චෙව අයසවසෙන ච දුබ්බණ්ණියං ඔක්කමති, කිලෙසසෙදා මුච්චන්ති, අරඤ්ඤරුක්ඛමූලසුඤ්ඤාගාරෙසු නාභිරමන්ති। තස්සපි තානි පඤ්ඤායිංසු। අථ නං භික්ඛූ සත්ථු සන්තිකං නෙත්වා “අයං, භන්තෙ, උක්කණ්ඨිතො”ති දස්සෙසුං। සත්ථා “සච්චං කිර ත්වං, භික්ඛු, උක්කණ්ඨිතොසී”ති තං පුච්ඡිත්වා “සච්චං, භන්තෙ”ති වුත්තෙ “මා, භික්ඛු, කිලෙසවසිකො හොහි, මාතුගාමො නාමෙස පාපො, තස්මිං පටිබද්ධචිත්තතං විනොදෙහි, සාසනෙ අභිරම, මාතුගාමෙ පටිබද්ධචිත්තතාය හි තෙජවන්තොපි පොරාණකපණ්ඩිතා නිත්තෙජා හුත්වා අනයබ්යසනං පාපුණිංසූ”ති වත්වා අතීතං ආහරි।
bod:අතීතෙ මල්ලරට්ඨෙ කුසාවතීරාජධානියං ඔක්කාකො නාම රාජා ධම්මෙන සමෙන රජ්ජං කාරෙසි। තස්ස සොළසන්නං ඉත්ථිසහස්සානං ජෙට්ඨිකා <pb P=5.279/> <pb M=5.297/> සීලවතී නාම අග්ගමහෙසී අහොසි, සා නෙව පුත්තං, න ධීතරං ලභි। අථස්ස නාගරා චෙව රට්ඨවාසිනො ච රාජනිවෙසනද්වාරෙ සන්නිපතිත්වා “රට්ඨං නස්සිස්සති, රට්ඨං නස්සිස්සතී”ති උපක්කොසිංසු। රාජා සීහපඤ්ජරං උග්ඝාටෙත්වා “මයි රජ්ජං කාරෙන්තෙ අධම්මකාරො නාම නත්ථි, කස්මා උපක්කොසථා”ති පුච්ඡි। “සච්චං, දෙව, අධම්මකාරො නාම නත්ථි, අපිච වංසානුරක්ඛකො <pb M=5.298/> පන වො පුත්තො නත්ථි, අඤ්ඤො <pb V=5.272/> රජ්ජං ගහෙත්වා රට්ඨං නාසෙස්සති, තස්මා ධම්මෙන රජ්ජං කාරෙතුං සමත්ථං පුත්තං පත්ථෙථා”ති। “පුත්තං පත්ථෙන්තො කිං කරොමී”ති? “පඨමං තාව එකං සත්තාහං චුල්ලනාටකං ධම්මනාටකං කත්වා විස්සජ්ජෙථ, සචෙ සා පුත්තං ලභිස්සති, සාධු, නො චෙ, අථ මජ්ඣිමනාටකං විස්සජ්ජෙථ, තතො ජෙට්ඨනාටකං, අවස්සං එත්තකාසු ඉත්ථීසු එකා පුඤ්ඤවතී පුත්තං ලභිස්සතී”ති। රාජා තෙසං වචනෙන තථා කත්වා සත්ත දිවසෙ යථාසුඛං අභිරමිත්වා ආගතාගතං පුච්ඡි – “කච්චි වො පුත්තො ලද්ධො”ති? සබ්බා “න ලභාම, දෙවා”ති ආහංසු। රාජා “න මෙ පුත්තො උප්පජ්ජිස්සතී”ති අනත්තමනො අහොසි। නාගරා පුන තථෙව උපක්කොසිංසු। රාජා “කිං උපක්කොසථ, මයා තුම්හාකං වචනෙන නාටකානි විස්සට්ඨානි, එකාපි පුත්තං න ලභති, ඉදානි කිං කරොමා”ති ආහ। “දෙව, එතා දුස්සීලා භවිස්සන්ති නිප්පුඤ්ඤා, නත්ථි එතාසං පුත්තලාභාය පුඤ්ඤං, තුම්හෙ එතාසු පුත්තං අලභන්තීසුපි මා අප්පොස්සුක්කතං ආපජ්ජථ, අග්ගමහෙසී වො සීලවතී දෙවී සීලසම්පන්නා, තං විස්සජ්ජෙථ, තස්සා පුත්තො උප්පජ්ජිස්සතී”ති।
bod:සො “සාධූ”ති සම්පටිච්ඡිත්වා “ඉතො කිර සත්තමෙ දිවසෙ රාජා සීලවතිං දෙවිං ධම්මනාටකං කත්වා විස්සජ්ජෙස්සති, පුරිසා සන්නිපතන්තූ”ති භෙරිං චරාපෙත්වා සත්තමෙ දිවසෙ දෙවිං අලඞ්කාරාපෙත්වා රාජනිවෙසනා ඔතාරෙත්වා විස්සජ්ජෙසි। තස්සා සීලතෙජෙන සක්කස්ස භවනං උණ්හාකාරං දස්සෙසි। සක්කො “කිං නු ඛො”ති ආවජ්ජෙන්තො දෙවියා පුත්තපත්ථනභාවං ඤත්වා “එතිස්සා මයා පුත්තං <pb P=5.280/> දාතුං වට්ටති, අත්ථි නු ඛො දෙවලොකෙ එතිස්සා අනුච්ඡවිකො පුත්තො”ති උපධාරෙන්තො බොධිසත්තං අද්දස। සො කිර තදා තාවතිංසභවනෙ ආයුං ඛෙපෙත්වා උපරිදෙවලොකෙ නිබ්බත්තිතුකාමො අහොසි। සක්කො තස්ස විමානද්වාරං ගන්ත්වා තං පක්කොසිත්වා, “මාරිස, තයා මනුස්සලොකං ගන්ත්වා ඔක්කාකරඤ්ඤො අග්ගමහෙසියා කුච්ඡිම්හි පටිසන්ධිං ගණ්හිතුං වට්ටතී”ති සම්පටිච්ඡාපෙත්වා අපරම්පි දෙවපුත්තං “ත්වම්පි එතිස්සා එව පුත්තො භවිස්සසී”ති වත්වා “මා ඛො පනස්සා කොචි සීලං භින්දතූ”ති මහල්ලකබ්රාහ්මණවෙසෙන රඤ්ඤො නිවෙසනද්වාරං අගමාසි।
bod:මහාජනොපි න්හාතො අලඞ්කතො “අහං දෙවිං ගණ්හිස්සාමි, අහං දෙවිං ගණ්හිස්සාමී”ති රාජද්වාරෙ සන්නිපතිත්වා සක්කඤ්ච දිස්වා “ත්වං කස්මා ආගතොසී”ති <pb M=5.299/> පරිහාසමකාසි। සක්කො “කිං මං තුම්හෙ ගරහථ, සචෙපි මෙ සරීරං ජිණ්ණං, රාගො පන න ජීරති, සචෙ සීලවතිං ලභිස්සාමි, ආදාය නං ගමිස්සාමීති ආගතොම්හී”ති වත්වා අත්තනො ආනුභාවෙන සබ්බෙසං පුරතොව අට්ඨාසි। අඤ්ඤො කොචි තස්ස තෙජෙන පුරතො භවිතුං නාසක්ඛි। සො තං සබ්බාලඞ්කාරපටිමණ්ඩිතං නිවෙසනා නික්ඛමන්තිඤ්ඤෙව හත්ථෙ ගහෙත්වා පක්කාමි। අථ නං තත්ථ තත්ථ ඨිතා <pb V=5.273/> ගරහිංසු “පස්සථ, භො, මහල්ලකබ්රාහ්මණො එවං උත්තමරූපධරං දෙවිං ආදාය ගච්ඡති, අත්තනො යුත්තං න ජානාතී”ති। දෙවීපි “මහල්ලකො මං ගහෙත්වා ගච්ඡතී”ති න අට්ටීයති න හරායති। රාජාපි වාතපානෙ ඨත්වා “කො නු ඛො දෙවිං ගහෙත්වා ගච්ඡතී”ති ඔලොකෙන්තො තං දිස්වා අනත්තමනො අහොසි।
bod:සක්කො තං ආදාය නගරද්වාරතො නික්ඛමිත්වා ද්වාරසමීපෙ එකං ඝරං මාපෙසි විවටද්වාරං පඤ්ඤත්තකට්ඨත්ථරිකං। අථ නං සා “ඉදං තෙ නිවෙසන”න්ති පුච්ඡි। සො “ආම, භද්දෙ, පුබ්බෙ පනාහං එකො, ඉදානිම්හා මයං ද්වෙ ජනා, අහං භික්ඛාය චරිත්වා තණ්ඩුලාදීනි ආහරිස්සාමි, ත්වං ඉමිස්සා කට්ඨත්ථරිකාය නිපජ්ජාහී”ති වත්වා තං මුදුනා හත්ථෙන පරාමසන්තො <pb P=5.281/> දිබ්බසම්ඵස්සං ඵරාපෙත්වා තත්ථ නිපජ්ජාපෙසි। සා දිබ්බසම්ඵස්සඵරණෙන සඤ්ඤං විස්සජ්ජෙසි। අථ නං අත්තනො ආනුභාවෙන තාවතිංසභවනං නෙත්වා අලඞ්කතවිමානෙ දිබ්බසයනෙ නිපජ්ජාපෙසි। සා සත්තමෙ දිවසෙ පබුජ්ඣිත්වා තං සම්පත්තිං දිස්වා “න සො බ්රාහ්මණො මනුස්සො, සක්කො භවිස්සතී”ති අඤ්ඤාසි। සක්කොපි තස්මිං සමයෙ පාරිච්ඡත්තකමූලෙ දිබ්බනාටකපරිවුතො නිසින්නො අහොසි। සා සයනා උට්ඨාය තස්ස සන්තිකං ගන්ත්වා වන්දිත්වා එකමන්තං අට්ඨාසි। අථ නං සක්කො “වරං තෙ, දෙවි, දදාමි, ගණ්හාහී”ති ආහ। “තෙන හි, දෙව, එකං පුත්තං මෙ දෙහී”ති। “දෙවි, තිට්ඨතු එකො පුත්තො, අහං තෙ ද්වෙ පුත්තෙ දස්සාමි। තෙසු පන එකො පඤ්ඤවා භවිස්සති විරූපවා, එකො රූපවා න පඤ්ඤවා। තෙසු කතරං පඨමං ඉච්ඡසී”ති? “පඤ්ඤවන්තං, දෙවා”ති। සො “සාධූ”ති වත්වා තස්සා කුසතිණං දිබ්බවත්ථං දිබ්බචන්දනං පාරිච්ඡත්තකපුප්ඵං කොකනුදඤ්ච නාම වීණං දත්වා තං ආදාය රඤ්ඤො සයනඝරං පවිසිත්වා රඤ්ඤා සද්ධිං එකසයනෙ නිපජ්ජාපෙත්වා අඞ්ගුට්ඨකෙන තස්සා නාභිං පරාමසි। තස්මිං ඛණෙ <pb M=5.300/> බොධිසත්තො තස්සා කුච්ඡිම්හි පටිසන්ධිං ගණ්හි। සක්කොපි සකට්ඨානමෙව ගතො। පණ්ඩිතා දෙවී ගබ්භස්ස පතිට්ඨිතභාවං ජානි।
bod:අථ නං පබුද්ධො රාජා දිස්වා, “දෙවි, කෙන නීතාසී”ති පුච්ඡි। “සක්කෙන, දෙවා”ති। “අහං පච්චක්ඛතො එකං මහල්ලකබ්රාහ්මණං තං ආදාය ගච්ඡන්තං අද්දසං, කස්මා මං වඤ්චෙසී”ති? “සද්දහථ, දෙව, සක්කො මං ගහෙත්වා දෙවලොකං නෙසී”ති। “න සද්දහාමි, දෙවී”ති। අථස්ස සා සක්කදත්තියං කුසතිණං දස්සෙත්වා “සද්දහථා”ති ආහ। රාජා “කුසතිණං නාම යතො කුතොචි ලබ්භතී”ති න සද්දහි। අථස්ස සා දිබ්බවත්ථාදීනි දස්සෙසි। රාජා තානි දිස්වා සද්දහිත්වා, “භද්දෙ, සක්කො තාව තං නෙතු, පුත්තො පන තෙ ලද්ධො”ති පුච්ඡි। “ලද්ධො මහාරාජ, ගබ්භො මෙ පතිට්ඨිතො”ති। සො තුට්ඨො තස්සා ගබ්භපරිහාරං අදාසි <pb V=5.274/>। සා දසමාසච්චයෙන පුත්තං විජායි, තස්ස අඤ්ඤං නාමං අකත්වා කුසතිණනාමමෙව <pb P=5.282/> අකංසු। කුසකුමාරස්ස පදසා ගමනකාලෙ ඉතරො දෙවපුත්තො තස්සා කුච්ඡියං පටිසන්ධිං ගණ්හි। සා දසමාසෙ පරිපුණ්ණෙ පුත්තං විජායි, තස්ස “ජයම්පතී”ති නාමං කරිංසු। තෙ මහන්තෙන යසෙන වඩ්ඪිංසු। බොධිසත්තො පඤ්ඤවා ආචරියස්ස සන්තිකෙ කිඤ්චි සිප්පං අනුග්ගහෙත්වා අත්තනොව පඤ්ඤාය සබ්බසිප්පෙසු නිප්ඵත්තිං පාපුණි।
bod:අථස්ස සොළසවස්සකාලෙ රාජා රජ්ජං දාතුකාමො දෙවිං ආමන්තෙත්වා “භද්දෙ, පුත්තස්ස තෙ රජ්ජං දත්වා නාටකානි උපට්ඨපෙස්සාම, මයං ජීවන්තායෙව නං රජ්ජෙ පතිට්ඨිතං පස්සිස්සාම, සකලජම්බුදීපෙ ඛො පන යස්ස රඤ්ඤො ධීතරං ඉච්ඡති, තමස්ස ආනෙත්වා අග්ගමහෙසිං කරිස්සාම, චිත්තමස්ස ජානාහි, කතරං රාජධීතරං රොචෙසී”ති ආහ। සා “සාධූ”ති සම්පටිච්ඡිත්වා “කුමාරස්ස ඉමං පවත්තිං ආරොචෙත්වා චිත්තං ජානාහී”ති එකං පරිචාරිකං පෙසෙසි। සා ගන්ත්වා තස්ස තං පවත්තිං ආරොචෙසි। තං සුත්වා මහාසත්තො චින්තෙසි – “අහං න රූපවා, රූපසම්පන්නා රාජධීතා ආනීතාපි මං දිස්වා ‘කිං මෙ ඉමිනා විරූපෙනා’ති පලායිස්සති ඉති නො ලජ්ජිතබ්බකං භවිස්සති, කිං මෙ ඝරාවාසෙන, ධරමානෙ මාතාපිතරො උපට්ඨහිත්වා තෙසං අච්චයෙන නික්ඛමිත්වා පබ්බජිස්සාමී”ති। සො “මය්හං නෙව රජ්ජෙනත්ථො, න නාටකෙහි, අහං මාතාපිතූනං අච්චයෙන පබ්බජිස්සාමී”ති ආහ। සා ගන්ත්වා තස්ස කථං දෙවියා ආරොචෙසි, දෙවීපි රඤ්ඤො ආරොචෙසි। රාජා අනත්තමනො හුත්වා පුන කතිපාහච්චයෙන සාසනං පෙසෙසි। සොපි <pb M=5.301/> පටිබාහතියෙව। එවං යාවතතියං පටිබාහිත්වා චතුත්ථවාරෙ චින්තෙසි – “මාතාපිතූහි සද්ධිං එකන්තෙන පටිපක්ඛභාවො නාම න යුත්තො, එකං උපායං කරිස්සාමී”ති।
bod:සො කම්මාරජෙට්ඨකං පක්කොසාපෙත්වා බහුං සුවණ්ණං දත්වා “එකං ඉත්ථිරූපකං කරොහී”ති උය්යොජෙත්වා තස්මිං පක්කන්තෙ අඤ්ඤං සුවණ්ණං ගහෙත්වා සයම්පි ඉත්ථිරූපකං අකාසි। බොධිසත්තානඤ්හි අධිප්පායො නාම සමිජ්ඣති। තං සුවණ්ණරූපකං ජිව්හාය අවණ්ණනීයසොභං අහොසි। අථ නං මහාසත්තො ඛොමං නිවාසාපෙත්වා සිරිගබ්භෙ ඨපාපෙසි। සො කම්මාරජෙට්ඨකෙන ආභතරූපකං දිස්වා තං ගරහිත්වා “ගච්ඡ අම්හාකං සිරිගබ්භෙ ඨපිතරූපකං ආහරා”ති ආහ। සො සිරිගබ්භං පවිට්ඨො <pb P=5.283/> තං දිස්වා “කුමාරෙන සද්ධිං අභිරමිතුං එකා දෙවච්ඡරා, ආගතා භවිස්සතී”ති හත්ථං පසාරෙතුං අවිසහන්තො නික්ඛමිත්වා “දෙව, සිරිගබ්භෙ අය්යා එකිකාව ඨිතා, උපගන්තුං න සක්කොමී”ති ආහ। “තාත, ගච්ඡ, සුවණ්ණරූපකං එතං, ආහරා”ති පුන පෙසිතො ආහරි। කුමාරො කම්මාරෙන කතං රූපකං සුවණ්ණගබ්භෙ නික්ඛිපාපෙත්වා අත්තනා <pb V=5.275/> කතං අලඞ්කාරාපෙත්වා රථෙ ඨපාපෙත්වා “එවරූපං ලභන්තො ගණ්හාමී”ති මාතු සන්තිකං පහිණි।
bod:සා අමච්චෙ පක්කොසාපෙත්වා, “තාතා, මය්හං පුත්තො මහාපුඤ්ඤො සක්කදත්තියො අනුච්ඡවිකං කුමාරිකං ලභිස්සති, තුම්හෙ එවරූපං ලභන්තා ගණ්හිස්සථ, ඉමං රූපකං පටිච්ඡන්නයානෙ ඨපෙත්වා සකලජම්බුදීපං චරන්තා යස්ස රඤ්ඤො එවරූපං ධීතරං පස්සථ, තස්සෙතං දත්වා ‘ඔක්කාකරාජා තුම්හෙහි සද්ධිං ආවාහං කරිස්සතී’ති දිවසං වවත්ථපෙත්වා ආගච්ඡථා”ති ආහ। තෙ “සාධූ”ති තං ආදාය මහන්තෙන පරිවාරෙන නික්ඛමිත්වා විචරන්තා යං රාජධානිං පාපුණන්ති, තත්ථ සායන්හසමයෙ මහාජනස්ස සමොසරණට්ඨානෙ තං රූපකං වත්ථපුප්ඵාලඞ්කාරෙහි අලඞ්කරිත්වා සුවණ්ණසිවිකං ආරොපෙත්වා තිත්ථමග්ගෙ ඨපෙත්වා අමච්චා සයං පටික්කමිත්වා ආගතාගතානං කථාසවනත්ථං එකමන්තෙ තිට්ඨන්ති। මහාජනො තං ඔලොකෙත්වා “සුවණ්ණරූපක”න්ති සඤ්ඤං අකත්වා “අයං මනුස්සිත්ථී සමානාපි දෙවච්ඡරපටිභාගා අතිවිය සොභති, කිං නු ඛො එත්ථ ඨිතා, කුතො වා ආගතා, අම්හාකං නගරෙ එවරූපා නත්ථී”ති වණ්ණෙන්තො පක්කමති। තං සුත්වා අමච්චා “සචෙ ඉධ එවරූපා දාරිකා භවෙය්ය, ‘අසුකා රාජධීතා විය <pb M=5.302/> අසුකා අමච්චධීතා වියා’ති වදෙය්යුං, අද්ධා ඉධ එවරූපා නත්ථී”ති තං ආදාය අඤ්ඤං නගරං ගච්ඡන්ති।
bod:තෙ එවං විචරන්තා අනුපුබ්බෙන මද්දරට්ඨෙ සාගලනගරං සම්පාපුණිංසු। තත්ථ මද්දරඤ්ඤො අට්ඨ ධීතරො උත්තමරූපධරා දෙවච්ඡරපටිභාගා, තාසං සබ්බජෙට්ඨිකා පභාවතී නාම। තස්සා සරීරතො <pb P=5.284/> බාලසූරියස්ස පභා විය පභා නිච්ඡරන්ති, අන්ධකාරෙපි චතුහත්ථෙ අන්තොගබ්භෙ පදීපකිච්චං නත්ථි, සබ්බො ගබ්භො එකොභාසොව හොති। ධාතී පනස්සා ඛුජ්ජා, සා පභාවතිං භොජෙත්වා තස්සා සීසන්හාපනත්ථං අට්ඨහි වණ්ණදාසීහි අට්ඨ ඝටෙ ගාහාපෙත්වා සායන්හසමයෙ උදකත්ථාය ගච්ඡන්තී තිත්ථමග්ගෙ ඨිතං තං රූපකං දිස්වා “පභාවතී”ති සඤ්ඤාය “අයං දුබ්බිනීතා ‘සීසං න්හායිස්සාමී’ති අම්හෙ උදකත්ථාය පෙසෙත්වා පඨමතරං ආගන්ත්වා තිත්ථමග්ගෙ ඨිතා”ති කුජ්ඣිත්වා “අරෙ කුලලජ්ජාපනිකෙ අම්හෙහි පුරිමතරං ආගන්ත්වා කස්මා ඉධ ඨිතාසි, සචෙ රාජා ජානිස්සති, නාසෙස්සති නො”ති වත්වා හත්ථෙන ගණ්ඩපස්සෙ පහරි, හත්ථතලං භිජ්ජමානං විය ජාතං। තතො “සුවණ්ණරූපක”න්ති ඤත්වා හසමානා තාසං වණ්ණදාසීනං සන්තිකං ගච්ඡන්තී “පස්සථෙතං මෙ කම්මං, මම ධීතාතිසඤ්ඤාය පහාරං අදාසිං, අයං මම ධීතු සන්තිකෙ කිමග්ඝති, කෙවලං මෙ හත්ථො දුක්ඛාපිතො”ති ආහ।
bod:අථ නං රාජදූතා ගහෙත්වා “ත්වං ‘මම ධීතා ඉතො අභිරූපතරා’ති වදන්තී කං නාම කථෙසී”ති <pb V=5.276/> ආහංසු। “මද්දරඤ්ඤො ධීතරං පභාවතිං, ඉදං රූපකං තස්සා සොළසිම්පි කලං න අග්ඝතී”ති। තෙ තුට්ඨමානසා රාජද්වාරං ගන්ත්වා “ඔක්කාකරඤ්ඤො දූතා ද්වාරෙ ඨිතා”ති පටිහාරෙසුං। රාජා ආසනා වුට්ඨාය ඨිතකොව “පක්කොසථා”ති ආහ। තෙ පවිසිත්වා රාජානං වන්දිත්වා “මහාරාජ, අම්හාකං රාජා තුම්හාකං ආරොග්යං පුච්ඡතී”ති වත්වා කතසක්කාරසම්මානා “කිමත්ථං ආගතත්ථා”ති පුට්ඨා “අම්හාකං රඤ්ඤො සීහස්සරො පුත්තො කුසකුමාරො නාම, රාජා තස්ස රජ්ජං දාතුකාමො අම්හෙ තුම්හාකං සන්තිකං පහිණි, තුම්හාකං කිර ධීතා පභාවතී, තං තස්ස දෙථ, ඉමඤ්ච සුවණ්ණරූපකං දෙය්යධම්මං ගණ්හථා”ති තං රූපකං තස්ස අදංසු। සොපි “එවරූපෙන මහාරාජෙන සද්ධිං විවාහමඞ්ගලං භවිස්සතී”ති තුට්ඨචිත්තො සම්පටිච්ඡි <pb P=5.285/>। අථ නං දූතා ආහංසු – “මහාරාජ, අම්හෙහි <pb M=5.303/> න සක්කා පපඤ්චං කාතුං, කුමාරිකාය ලද්ධභාවං රඤ්ඤො ආරොචෙස්සාම, අථ නං සො ආගන්ත්වා ආදාය ගමිස්සතී”ති। සො “සාධූ”ති වත්වා තෙසං සක්කාරං කත්වා විස්සජ්ජෙසි। තෙ ගන්ත්වා රඤ්ඤො ච දෙවියා ච ආරොචෙසුං। රාජා මහන්තෙන පරිවාරෙන කුසාවතිතො නික්ඛමිත්වා අනුපුබ්බෙන සාගලනගරං පාපුණි। මද්දරාජා පච්චුග්ගන්ත්වා තං නගරං පවෙසෙත්වා මහන්තං සක්කාරමකාසි।
bod:සීලවතී දෙවී පණ්ඩිතත්තා “කො ජානාති, කිං භවිස්සතී”ති එකාහද්වීහච්චයෙන මද්දරාජානං ආහ – “මහාරාජ, සුණිසං දට්ඨුකාමාම්හී”ති। සො “සාධූ”ති සම්පටිච්ඡිත්වා තං පක්කොසාපෙසි। පභාවතී සබ්බාලඞ්කාරපටිමණ්ඩිතා ධාතිගණපරිවුතා ආගන්ත්වා සස්සුං වන්දි। සා තං දිස්වා චින්තෙසි – “අයං කුමාරිකා අභිරූපා, මය්හං පුත්තො විරූපො। සචෙ එසා තං පස්සිස්සති, එකාහම්පි අවසිත්වා පලායිස්සති, උපායං කරිස්සාමී”ති। සා මද්දරාජානං ආමන්තෙත්වා, “මහාරාජ, සුණිසා මෙ පුත්තස්ස අනුච්ඡවිකා, අපිච ඛො පන අම්හාකං කුලපවෙණියා ආගතං චාරිත්තං අත්ථි, සචෙ අයං තස්මිං චාරිත්තෙ වත්තිස්සති, නෙස්සාමි න”න්ති ආහ। “කිං පන වො චාරිත්ත”න්ති। “අම්හාකං වංසෙ යාව එකස්ස ගබ්භස්ස පතිට්ඨානං හොති, තාව දිවා සාමිකං පස්සිතුං න ලභති। සචෙ එසා තථා කරිස්සති, නෙස්සාමි න”න්ති। රාජා “කිං, අම්ම, සක්ඛිස්සසි එවං වත්තිතු”න්ති ධීතරං පුච්ඡි। සා “ආම තාතා”ති ආහ। තතො ඔක්කාකරාජා මද්දරඤ්ඤො බහුං ධනං දත්වා තං ආදාය පක්කාමි। මද්දරාජාපි මහන්තෙන පරිවාරෙන ධීතරං උය්යොජෙසි।
bod:ඔක්කාකො කුසාවතිං ගන්ත්වා නගරං අලඞ්කාරාපෙත්වා සබ්බබන්ධනානි මොචෙත්වා පුත්තස්ස අභිසෙකං කත්වා රජ්ජං දත්වා පභාවතිං අග්ගමහෙසිං කාරෙත්වා නගරෙ “කුසරාජස්ස ආණා”ති භෙරිං චරාපෙසි। සකලජම්බුදීපතලෙ රාජානො යෙසං ධීතරො අත්ථි, තෙ කුසරඤ්ඤො ධීතරො පහිණිංසු <pb V=5.277/>। යෙසං පුත්තා <pb P=5.286/> අත්ථි, තෙ තෙන සද්ධිං මිත්තභාවං ආකඞ්ඛන්තා පුත්තෙ උපට්ඨාකෙ කත්වා පහිණිංසු। බොධිසත්තස්ස නාටකපරිවාරො මහා අහොසි, මහන්තෙන යසෙන රජ්ජං කාරෙසි। සො පභාවතිං දිවා පස්සිතුං න ලභති, සාපි තං දිවා පස්සිතුං න ලභති, උභින්නං රත්තිදස්සනමෙව හොති। තත්ථ පභාවතියා සරීරප්පභාපි අබ්බොහාරිකා අහොසි। බොධිසත්තො සිරිගබ්භතො රත්තිංයෙව නික්ඛමති।
bod:සො <pb M=5.304/> කතිපාහච්චයෙන පභාවතිං දිවා දට්ඨුකාමො මාතුයා ආරොචෙසි। සා “මා තෙ තාත, රුච්චි, යාව එකං පුත්තං ලභසි, තාව ආගමෙහී”ති, පටික්ඛිපි। සො පුනප්පුනං යාචියෙව। අථ නං සා ආහ – “තෙන හි හත්ථිසාලං ගන්ත්වා හත්ථිමෙණ්ඩවෙසෙන තිට්ඨ, අහං තං තත්ථ ආනෙස්සාමි, අථ නං අක්ඛීනි පූරෙත්වා ඔලොකෙය්යාසි, මා ච අත්තානං ජානාපෙහී”ති। සො “සාධූ”ති සම්පටිච්ඡිත්වා හත්ථිසාලං අගමාසි। අථස්ස මාතා හත්ථිසාලං අලඞ්කාරාපෙත්වා පභාවතිං “එහි සාමිකස්ස හත්ථිනො පස්සාමා”ති තත්ථ නෙත්වා “අයං හත්ථී අසුකො නාම, අයං හත්ථී අසුකො නාමා”ති තස්සා දස්සෙසි। තත්ථ තං රාජා මාතු පච්ඡතො ගච්ඡන්තිං දිස්වා හත්ථිගොපකවෙසෙන හත්ථිඡකණපිණ්ඩෙන පිට්ඨියං පහරි। සා කුද්ධා “රඤ්ඤො කථෙත්වා තෙ හත්ථං ඡින්දාපෙස්සාමී”ති වත්වා දෙවිං උජ්ඣාපෙසි। රාජමාතා “මා අම්ම කුජ්ඣී”ති සුණිසං සඤ්ඤාපෙත්වා පිට්ඨිං පරිමජ්ජි। පුනපි රාජා තං දට්ඨුකාමො හුත්වා අස්සසාලාය අස්සගොපකවෙසෙන තං දිස්වා තථෙව අස්සඡකණපිණ්ඩෙන පහරි। තදාපි තං කුද්ධං සස්සු සඤ්ඤාපෙසි।
bod:පුනෙකදිවසෙ පභාවතී මහාසත්තං පස්සිතුකාමා හුත්වා සස්සුයා ආරොචෙත්වා “අලං මා තෙ රුච්චී”ති පටික්ඛිත්තාපි පුනප්පුනං යාචි। අථ නං සා ආහ – “තෙන හි ස්වෙ මම පුත්තො නගරං පදක්ඛිණං කරිස්සති, ත්වං සීහපඤ්ජරං විවරිත්වා තං පස්සෙය්යාසී”ති। එවඤ්ච පන වත්වා පුනදිවසෙ නගරං අලඞ්කාරාපෙත්වා ජයම්පතිකුමාරං රාජවෙසං ගාහාපෙත්වා හත්ථිපිට්ඨෙ නිසීදාපෙත්වා බොධිසත්තං පච්ඡිමාසනෙ නිසීදාපෙත්වා නගරං පදක්ඛිණං කාරාපෙසි। සා පභාවතිං ආදාය සීහපඤ්ජරෙ ඨත්වා “පස්ස තව සාමිකස්ස සිරිසොභග්ග”න්ති ආහ। සා “අනුච්ඡවිකො <pb P=5.287/> මෙ සාමිකො ලද්ධො”ති අත්තමනා අහොසි। තං දිවසං පන මහාසත්තො හත්ථිමෙණ්ඩවෙසෙන ජයම්පතිස්ස පච්ඡිමාසනෙ නිසීදිත්වා යථාධිප්පායෙන පභාවතිං ඔලොකෙන්තො හත්ථවිකාරාදිවසෙන චිත්තරුචියා කෙළිං දස්සෙසි। හත්ථිම්හි අතික්කන්තෙ රාජමාතා පභාවතිං පුච්ඡි – “දිට්ඨො තෙ, අම්ම, සාමිකො”ති। “ආම අය්යෙ, පච්ඡිමාසනෙ පනස්ස නිසින්නො හත්ථිමෙණ්ඩො අතිවිය දුබ්බිනීතො, මය්හං හත්ථවිකාරාදීනි දස්සෙසි, කස්මා එවරූපං <pb M=5.305/> අලක්ඛිකං <pb V=5.278/> රඤ්ඤො පච්ඡිමාසනෙ නිසීදාපෙසුං, නීහරාපෙහි න”න්ති? “අම්ම, රඤ්ඤො පච්ඡිමාසනෙ රක්ඛා නාම ඉච්ඡිතබ්බා”ති।
bod:සා චින්තෙසි – “අයං හත්ථිමෙණ්ඩො අතිවිය නිබ්භයො, රාජානං ‘රාජා’තිපි න මඤ්ඤති, කිං නු ඛො එසොව කුසරාජා, අද්ධා හි එසො අතිවිය විරූපො එව භවිස්සති, තෙනෙව මං න දස්සෙන්තී”ති। සා ඛුජ්ජං කණ්ණමූලෙ ආහ – “අම්ම, ගච්ඡ තාව ජානාහි, කිං පුරිමාසනෙ නිසින්නකො රාජා, උදාහු පච්ඡිමාසනෙ”ති? “කථං පනාහං ජානිස්සාමී”ති। “සචෙ හි සො රාජා භවිස්සති, පඨමතරං හත්ථිපිට්ඨිතො ඔතරිස්සති, ඉමාය සඤ්ඤාය ජානාහී”ති। සා ගන්ත්වා එකමන්තෙ ඨිතා පඨමං මහාසත්තං ඔතරන්තං අද්දස, පච්ඡා ජයම්පතිකුමාරං। මහාසත්තොපි ඉතො චිතො ච ඔලොකෙන්තො ඛුජ්ජං දිස්වා “ඉමිනා නාම කාරණෙන එසා ආගතා භවිස්සතී”ති ඤත්වා තං පක්කොසාපෙත්වා “ඉමං අන්තරං පභාවතියා මා කථෙහී”ති දළ්හං වත්වා උය්යොජෙසි। සා ගන්ත්වා “පුරිමාසනෙ නිසින්නො පඨමං ඔතරී”ති ආහ। පභාවතී තස්සා වචනං සද්දහි।
bod:මහාසත්තොපි පුන දට්ඨුකාමො හුත්වා මාතරං යාචි। සා පටික්ඛිපිතුං අසක්කොන්තී “තෙන හි අඤ්ඤාතකවෙසෙන උය්යානං ගච්ඡාහී”ති ආහ। සො උය්යානං ගන්ත්වා පොක්ඛරණියං ගලප්පමාණං උදකං පවිසිත්වා පදුමිනිපත්තෙන සීසං ඡාදෙත්වා පුප්ඵිතපදුමෙන මුඛං ආවරිත්වා අට්ඨාසි। මාතාපිස්ස පභාවතිං උය්යානං නෙත්වා සායන්හසමයෙ “ඉමෙ රුක්ඛෙ පස්ස, සකුණෙ පස්ස, මිගෙ පස්සා”ති පලොභයමානා පොක්ඛරණීතීරං පායාසි। සා පඤ්චවිධපදුමසඤ්ඡන්නං පොක්ඛරණිං <pb P=5.288/> දිස්වා න්හායිතුකාමා පරිචාරිකාහි සද්ධිං පොක්ඛරණිං ඔතරිත්වා කීළන්තී තං පදුමං දිස්වා විචිනිතුකාමා හත්ථං පසාරෙසි। අථ නං රාජා පදුමිනිපත්තං අපනෙත්වා “අහං කුසරාජා”ති වත්වා හත්ථෙ ගණ්හි। සා තස්ස මුඛං දිස්වා “යක්ඛො මං ගණ්හී”ති විරවිත්වා තත්ථෙව විසඤ්ඤිතං පත්තා। අථස්සා රාජා හත්ථං මුඤ්චි। සා සඤ්ඤං පටිලභිත්වා “කුසරාජා කිර මං හත්ථෙ ගණ්හි, ඉමිනාවාහං හත්ථිසාලාය හත්ථිඡකණපිණ්ඩෙන, අස්සසාලාය අස්සඡකණපිණ්ඩෙන පහටා, අයමෙව මං හත්ථිස්ස පච්ඡිමාසනෙ නිසීදිත්වා උප්පණ්ඩෙසි, කිං මෙ එවරූපෙන දුම්මුඛෙන පතිනා, ඉමං ජහිත්වා අහං ජීවන්තී අඤ්ඤං පතිං ලභිස්සාමී”ති චින්තෙත්වා අත්තනා සද්ධිං ආගතෙ අමච්චෙ පක්කොසාපෙත්වා “මම යානවාහනං සජ්ජං කරොථ, අජ්ජෙව ගමිස්සාමී”ති ආහං <pb M=5.306/>। තෙ රඤ්ඤො ආරොචෙසුං। රාජා චින්තෙසි – “සචෙ ගන්තුං න ලභිස්සති, හදයමස්සා ඵලිස්සති, ගච්ඡතු පුන තං අත්තනො බලෙන ආනෙස්සාමී”ති චින්තෙත්වා අථස්සා ගමනං අනුජානි। සා පිතුනගරමෙව අගමාසි।
bod:මහාසත්තොපි <pb V=5.279/> උය්යානතො නගරං පවිසිත්වා අලඞ්කතපාසාදං අභිරුහි। බොධිසත්තඤ්හි සා පුබ්බපත්ථනාවසෙන න ඉච්ඡි, සොපි පුබ්බකම්මවසෙනෙව විරූපො අහොසි। අතීතෙ කිර බාරාණසියං ද්වාරගාමෙ උපරිමවීථියා ච හෙට්ඨිමවීථියා ච ද්වෙ කුලානි වසිංසු। එකස්ස කුලස්ස ද්වෙ පුත්තා අහෙසුං। එකස්ස එකාව ධීතා අහොසි। ද්වීසු පුත්තෙසු බොධිසත්තො කනිට්ඨො। තං කුමාරිකං ජෙට්ඨකස්ස අදංසු। කනිට්ඨො අදාරභරණො භාතු සන්තිකෙයෙව වසි। අථෙකදිවසං තස්මිං ඝරෙ අතිරසකපූවෙ පචිංසු। බොධිසත්තො අරඤ්ඤං ගතො හොති। තස්ස පූවං ඨපෙත්වා අවසෙසෙ භාජෙත්වා ඛාදිංසු। තස්මිං ඛණෙ පච්චෙකබුද්ධො භික්ඛාය ඝරද්වාරං අගමාසි। බොධිසත්තස්ස භාතුජායා “චූළපතිනො අඤ්ඤං පූවං පචිස්සාමී”ති තං ගහෙත්වා පච්චෙකබුද්ධස්ස අදාසි। සොපි තං ඛණඤ්ඤෙව අරඤ්ඤතො ආගච්ඡි। අථ නං සා ආහ – “සාමි, චිත්තං පසාදෙහි, තව කොට්ඨාසො පච්චෙකබුද්ධස්ස දින්නො”ති। සො <pb P=5.289/> “තව කොට්ඨාසං ඛාදිත්වා මම කොට්ඨාසං දෙසි, අහං කිං ඛාදිස්සාමී”ති කුද්ධො පච්චෙකබුද්ධං අනුගන්ත්වා පත්තතො පූවං ගණ්හි। සා මාතු ඝරං ගන්ත්වා නවවිලීනං චම්පකපුප්ඵවණ්ණං සප්පිං ආහරිත්වා පච්චෙකබුද්ධස්ස පත්තං පූරෙසි, තං ඔභාසං මුඤ්චි। සා තං දිස්වා පත්ථනං පට්ඨපෙසි – “භන්තෙ, ඉමිනා දානබලෙන නිබ්බත්තනිබ්බත්තට්ඨානෙ මෙ සරීරං ඔභාසජාතං හොතු, උත්තමරූපධරා ච භවෙය්යං, ඉමිනා ච මෙ අසප්පුරිසෙන සද්ධිං එකට්ඨානෙ වාසො මා අහොසී”ති। ඉති සා ඉමිස්සා පුබ්බපත්ථනාය වසෙන තං න ඉච්ඡි। බොධිසත්තොපි තං පූව තස්මිං සප්පිපත්තෙ ඔසීදාපෙත්වා පත්ථනං පට්ඨපෙසි – “භන්තෙ, ඉමං යොජනසතෙ වසන්තිම්පි ආනෙත්වා මම පාදපරිචාරිකං කාතුං සමත්ථො භවෙය්ය”න්ති। තත්ථ යං සො කුද්ධො ගන්ත්වා පූවං ගණ්හි, තස්ස පුබ්බකම්මස්ස වසෙන විරූපො අහොසි, පුබ්බපත්ථනාය සා ච තං න ඉච්ඡීති।
bod:සො පභාවතියා ගතාය සොකප්පත්තො අහොසි, නානාකාරෙහි පරිචාරයමානාපි නං සෙසිත්ථියො ඔලොකාපෙතුම්පි නාසක්ඛිංසු, <pb M=5.307/>, පභාවතිරහිතමස්ස සකලම්පි නිවෙසනං තුච්ඡං විය ඛායි। සො “ඉදානි සාගලනගරං පත්තා භවිස්සතී”ති පච්චූසසමයෙ මාතු සන්තිකං ගන්ත්වා, “අම්ම, අහං පභාවතිං ආනෙස්සාමි, තුම්හෙ රජ්ජං අනුසාසථා”ති වදන්තො පඨමං ගාථමාහ –
gax:1:“ඉදං තෙ රට්ඨං සධනං සයොග්ගං, සකායුරං සබ්බකාමූපපන්නං।
gae:ඉදං තෙ රජ්ජං අනුසාස අම්ම, ගච්ඡාමහං යත්ථ පියා පභාවතී”ති॥
bod:තත්ථ <b>සයොග්ග</b>න්ති හත්ථියොග්ගාදිසහිතං। <b>සකායුර</b>න්ති සපඤ්චරාජකකුධභණ්ඩං। <b>අනුසාස, අම්මා</b>ති <pb V=5.280/> සො කිර පුරිසස්ස රජ්ජං දත්වා පුන ගණ්හනං නාම න යුත්තන්ති පිතු වා භාතු වා අනිය්යාදෙත්වා මාතු නිය්යාදෙන්තො එවමාහ।
bod:සා තස්ස කථං සුත්වා “තෙන හි, තාත, අප්පමත්තො භවෙය්යාසි, මාතුගාමො නාම අපරිසුද්ධහදයො”ති වත්වා නානග්ගරසභොජනස්ස සුවණ්ණකරොටිං පූරෙත්වා “ඉදං අන්තරාමග්ගෙ භුඤ්ජෙය්යාසී”ති <pb P=5.290/> වත්වා උය්යොජෙසි। සො තං ආදාය මාතරං වන්දිත්වා තික්ඛත්තුං පදක්ඛිණං කත්වා “ජීවන්තො පුන තුම්හෙ පස්සිස්සාමී”ති වත්වා සිරිගබ්භං පවිසිත්වා පඤ්චාවුධං සන්නය්හිත්වා භත්තකරොටියා සද්ධිං කහාපණසහස්සං පසිබ්බකෙ කත්වා කොකනුදඤ්ච වීණං ආදාය නගරා නික්ඛමිත්වා මග්ගං පටිපජ්ජිත්වා මහබ්බලො මහාථාමො යාව මජ්ඣන්හිකා පණ්ණාස යොජනානි ගන්ත්වා භත්තං භුඤ්ජිත්වා සෙසදිවසභාගෙන පුන පණ්ණාස යොජනානි ගන්ත්වා එකාහෙනෙව යොජනසතිකං මග්ගං ඛෙපෙත්වා සායන්හසමයෙ න්හත්වා සාගලනගරං පාවිසි। තස්මිං පවිට්ඨමත්තෙයෙව තස්ස තෙජෙන පභාවතී සයනපිට්ඨෙ සණ්ඨාතුං අසක්කොන්තී ඔතරිත්වා භූමියං නිපජ්ජි। බොධිසත්තං කිලන්තින්ද්රියං වීථියා ගච්ඡන්තං අඤ්ඤතරා ඉත්ථී දිස්වා පක්කොසාපෙත්වා නිසීදාපෙත්වා පාදෙ ධොවාපෙත්වා සයනං දාපෙසි। සො කිලන්තකායො නිපජ්ජිත්වා නිද්දං ඔක්කමි।
bod:අථ සා තස්මිං නිද්දමුපගතෙ භත්තං සම්පාදෙත්වා තං පබොධෙත්වා භත්තං භොජෙසි। සො තුට්ඨො තස්සා සද්ධිං භත්තකරොටියා කහාපණසහස්සං <pb M=5.308/> අදාසි। සො පඤ්චාවුධං තත්ථෙව ඨපෙත්වා “ගන්තබ්බට්ඨානං මෙ අත්ථී”ති වත්වා වීණං ආදාය හත්ථිසාලං ගන්ත්වා “අජ්ජ මෙ ඉධ වසිතුං දෙථ, ගන්ධබ්බං වො කරිස්සාමී”ති වත්වා හත්ථිගොපකෙහි අනුඤ්ඤාතො එකමන්තෙ නිපජ්ජිත්වා ථොකං නිද්දායිත්වා පටිප්පස්සද්ධදරථො උට්ඨාය වීණං මුඤ්චිත්වා “සාගලනගරවාසිනො ඉමං සද්දං සුණන්තූ”ති වීණං වාදෙන්තො ගායි। පභාවතී භූමියං නිපන්නා තං සද්දං සුත්වාව “අයං න අඤ්ඤස්ස වීණාසද්දො, නිස්සංසයං කුසරාජා මමත්ථාය ආගතො”ති අඤ්ඤාසි। මද්දරාජාපි තං සද්දං සුත්වා “අතිවිය මධුරං වාදෙති, ස්වෙ එතං පක්කොසාපෙත්වා මම ගන්ධබ්බං කාරෙස්සාමී”ති චින්තෙසි।
bod:බොධිසත්තො “න සක්කා ඉධ වසමානෙන පභාවතී දට්ඨුං, අට්ඨානමෙත”න්ති පාතොව නික්ඛමිත්වා සායං භුත්තගෙහෙයෙව පාතරාසං භුඤ්ජිත්වා වීණං ඨපෙත්වා රාජකුම්භකාරස්ස සන්තිකං ගන්ත්වා තස්ස අන්තෙවාසිකභාවං උපගන්ත්වා එකදිවසෙනෙව ඝරං මත්තිකාය පූරෙත්වා <pb P=5.291/> “භාජනානි කරොමි ආචරියා”ති වත්වා, “ආම, කාරොහී”ති වුත්තෙ එකං මත්තිකාපිණ්ඩං චක්කෙ ඨපෙත්වා චක්කං <pb V=5.281/> ආවිඤ්ඡි, සකිං ආවිද්ධමෙව යාව මජ්ඣන්හිකාතික්කමා භමියෙව। සො නානාවණ්ණානි ඛුද්දකමහන්තානි භාජනානි කත්වා පභාවතියා අත්ථාය භාජනං කරොන්තො නානාරූපානි සමුට්ඨාපෙසි। බොධිසත්තානඤ්හි අධිප්පායො නාම සමිජ්ඣති, “තානි රූපානි පභාවතීයෙව පස්සතූ”ති අධිට්ඨාසි। සො සබ්බභාජනානි සුක්ඛාපෙත්වා පචිත්වා ගෙහං පූරෙසි। කුම්භකාරො නානාභාජනානි ගහෙත්වා රාජකුලං අගමාසි। රාජා දිස්වා “කෙනිමානි කතානී”ති පුච්ඡි। “මයා, දෙවා”ති। “අහං තයා කතානි ජානාමි, කථෙහි, කෙන කතානී”ති? “අන්තෙවාසිකෙන මෙ දෙවා”ති। “න තෙ සො අන්තෙවාසී, ආචරියො තෙ සො, ත්වං තස්ස සන්තිකෙ සිප්පං සික්ඛ, ඉතො පට්ඨාය ච සො මම ධීතානං භාජනානි කරොතු, ඉමඤ්චස්ස සහස්සං දෙහී”ති සහස්සං දාපෙත්වා “නානාවණ්ණානි ඉමානි ඛුද්දකභාජනානි මම ධීතානං දෙහී”ති ආහ।
bod:සො තානි තාසං සන්තිකං නෙත්වා “ඉමානි වො කීළනත්ථාය ඛුද්දකභාජනානී”ති ආහ। තා සබ්බා ආගමිංසු। කුම්භකාරො මහාසත්තෙන පභාවතියා අත්ථාය කතභාජනමෙව තස්සා අදාසි। සා ච භාජනං ගහෙත්වා <pb M=5.309/> තත්ථ අත්තනො ච මහාසත්තස්ස ච ඛුජ්ජාය ච රූපං පස්සිත්වා “ඉදං න අඤ්ඤෙන කතං, කුසරාජෙනෙව කත”න්ති ඤත්වා කුජ්ඣිත්වා භූමියං ඛිපිත්වා “ඉමිනා මය්හං අත්ථො නත්ථි, ඉච්ඡන්තානං දෙහී”ති ආහ। අථස්සා භගිනියො කුද්ධභාවං ඤත්වා “ඛුද්දකභාජනං කුසරඤ්ඤා කතන්ති මඤ්ඤසි, ඉදං තෙන න කතං, කුම්භකාරෙනෙව කතං, ගණ්හාහි න”න්ති අවහසිංසු। සා තෙන කතභාවං තස්ස ච ආගතභාවං තාසං න කථෙසි। කුම්භකාරො සහස්සං බොධිසත්තස්ස දත්වා “තාත, රාජා තෙ තුට්ඨො, ඉතො කිර පට්ඨාය රාජධීතානං භාජනානි කරෙය්යාසි, අහං තාසං හරිස්සාමී”ති ආහ।
bod:සො “ඉධාපි වසන්තෙන න සක්කා පභාවතී දට්ඨු”න්ති තං සහස්සං තස්සෙව දත්වා රාජුපට්ඨාකස්ස නළකාරස්ස සන්තිකං ගන්ත්වා තස්ස අන්තෙවාසිකො හුත්වා පභාවතියා අත්ථාය තාලවණ්ටං කත්වා තත්ථෙව සෙතච්ඡත්තඤ්ච ආපානභූමිඤ්ච <pb P=5.292/> වත්ථං ගහෙත්වා ඨිතං පභාවතිඤ්චාති නානාරූපානි දස්සෙසි। නළකාරො තඤ්ච අඤ්ඤඤ්ච තෙන කතභණ්ඩකං ආදාය රාජකුලං අගමාසි। රාජා දිස්වා “කෙනිමානි කතානී”ති පුච්ඡිත්වා පුරිමනයෙනෙව සහස්සං දත්වා “ඉමානි නළකාරභණ්ඩානි මම ධීතානං දෙහී”ති ආහ। සොපි බොධිසත්තෙන පභාවතියා අත්ථාය කතං තාලවණ්ටං තස්සායෙව අදාසි। තත්රපි රූපානි අඤ්ඤො ජනො න පස්සති, පභාවතී පන දිස්වා කුසරඤ්ඤා කතභාවං ඤත්වා “ගණ්හිතුකාමා ගණ්හන්තූ”ති කුද්ධා භූමියං ඛිපි <pb V=5.282/>। අථ නං සෙසා අවහසිංසු। නළකාරො සහස්සං ආහරිත්වා බොධිසත්තස්ස දත්වා තං පවත්තිං ආරොචෙසි।
bod:සො “ඉදම්පි මය්හං අවසනට්ඨාන”න්ති සහස්සං තස්සෙව දත්වා රාජමාලාකාරස්ස සන්තිකං ගන්ත්වා අන්තෙවාසිකභාවං උපගන්ත්වා නානාවිධං මාලාවිකතිං ගන්ථිත්වා පභාවතියා අත්ථාය නානාරූපවිචිත්රං එකං චුම්බටකං අකාසි। මාලාකාරො තං සබ්බං ආදාය රාජකුලං අගමාසි। රාජා දිස්වා “කෙනිමානි ගන්ථිතානී”ති පුච්ඡි। “මයා, දෙවා”ති। “අහං තයා ගන්ථිතානි ජානාමි, කථෙහි, කෙන ගන්ථිතානී”ති? “අන්තෙවාසිකෙන මෙ <pb M=5.310/>, දෙවා”ති। “න සො අන්තෙවාසී, ආචරියො තෙ සො, ත්වං තස්ස සන්තිකෙ සිප්පං සික්ඛ, ඉතො පට්ඨාය ච සො මම ධීතානං පුප්ඵානි ගන්ථතු, ඉමඤ්චස්ස සහස්සං දෙහී”ති සහස්සං දත්වා “ඉමානි පුප්ඵානි මම ධීතානං දෙහී”ති ආහ। සොපි බොධිසත්තෙන පභාවතියා අත්ථාය කතං චුම්බටකං තස්සායෙව අදාසි। සා තත්ථ අත්තනො ච රඤ්ඤො ච රූපෙහි සද්ධිං නානාරූපානි දිස්වා තෙන කතභාවං ඤත්වා කුජ්ඣිත්වා භූමියං ඛිපි। සෙසා භගිනියො තං තථෙව අවහසිංසු। මාලාකාරොපි සහස්සං ආහරිත්වා බොධිසත්තස්ස දත්වා තං පවත්තිං ආරොචෙසි।
bod:සො “ඉදම්පි මය්හං අවසනට්ඨාන”න්ති සහස්සං තස්සෙව දත්වා රඤ්ඤො සූදස්ස සන්තිකං ගන්ත්වා අන්තෙවාසිකභාවං උපගච්ඡි। අථෙකදිවසං සූදො රඤ්ඤො භොජනවිකතිං හරන්තො අත්තනො අත්ථාය පචිතුං බොධිසත්තස්ස අට්ඨිමංසං අදාසි। සො තං තථා සම්පාදෙසි, යථාස්ස ගන්ධො සකලනගරං අවත්ථරි। රාජා <pb P=5.293/> තං ඝායිත්වා “කිං තෙ මහානසෙ අඤ්ඤම්පි මංසං පචසී”ති පුච්ඡි। “නත්ථි, දෙව, අපිච ඛො පන මෙ අන්තෙවාසිකස්ස අට්ඨිමංසං පචනත්ථාය දින්නං, තස්සෙව සො ගන්ධො භවිස්සතී”ති। රාජා ආහරාපෙත්වා තතො ථොකං ජිව්හග්ගෙ ඨපෙසි, තාවදෙව සත්ත රසහරණිසහස්සානි ඛොභෙන්තං ඵරි। රාජා රසතණ්හාය බජ්ඣිත්වා සහස්සං දත්වා “ඉතො පට්ඨාය තව අන්තෙවාසිනා මම ච ධීතානඤ්ච මෙ භත්තං පචාපෙත්වා ත්වං මය්හං ආහර, සො මෙ ධීතානං හරතූ”ති ආහ। සූදො ගන්ත්වා තස්ස ආරොචෙසි। සො තං සුත්වා “ඉදානි මෙ මනොරථො මත්ථකං පත්තො, ඉදානි පනාහං පභාවතිං දට්ඨුං ලභිස්සාමී”ති තුට්ඨො තං සහස්සං තස්සෙව දත්වා පුනදිවසෙ භත්තං සම්පාදෙත්වා රඤ්ඤො භත්තභාජනානි පෙසෙත්වා රාජධීතානං භත්තකාජං සයං ගහෙත්වා පභාවතියා වසනපාසාදං අභිරුහි। සා තං භත්තකාජං ආදාය පාසාදං අභිරුහන්තං දිස්වා චින්තෙසි – “අයං අත්තනො අනනුච්ඡවිකං දාසකම්මකරෙහි කත්තබ්බං කරොති। සචෙ පනාහං කතිපාහං තුණ්හී භවිස්සාමි, ‘ඉදානි මං එසා රොචතී’ති සඤ්ඤී හුත්වා කත්ථචි අගන්ත්වා මං ඔලොකෙන්තො ඉධෙව වසිස්සති, ඉදානෙව තං අක්කොසිත්වා පරිභාසිත්වා මුහුත්තම්පි ඉධ වසිතුං <pb V=5.283/> අදත්වා පලාපෙස්සාමී”ති। සා ද්වාරං අඩ්ඪවිවටං කත්වා එකං හත්ථං කවාටෙ ලග්ගෙත්වා එකෙන හත්ථෙන අග්ගළං උප්පීළෙත්වා දුතියං ගාථමාහ –
gax:2:“අනුජ්ජුභූතෙන <pb M=5.311/> හරං මහන්තං, දිවා ච රත්තො ච නිසීථකාලෙ।
gae:පටිගච්ඡ ත්වං ඛිප්පං කුසාවතිං කුස, නිච්ඡාමි දුබ්බණ්ණමහං වසන්ත”න්ති॥
bod:තස්සත්ථො – මහාරාජ, ත්වං භත්තකාරකො හුත්වා උජුකෙන චිත්තෙන යොපි තෙ සීසං භින්දෙය්ය, තස්සපෙතං කම්මං න කරොසි, අනුජුභූතෙන පන චිත්තෙන මමත්ථාය එතං මහන්තං කාජං හරන්තො දිවා ච රත්තො ච නිසීථකාලෙ ච මහන්තං <pb P=5.294/> දුක්ඛං අනුභවිස්සසි, කිං තෙ තෙන අනුභූතෙන දුක්ඛෙන, ත්වං අත්තනො නගරං කුසාවතිමෙව පටිගච්ඡ, අඤ්ඤං අත්තනා සදිසිං අතිරසකපූවසණ්ඨානමුඛිං යක්ඛිනිං අග්ගමහෙසිං කත්වා රජ්ජං කාරෙහීති। <b>නිච්ඡාමි දුබ්බණ්ණමහං වසන්ත</b>න්ති අහං පන තං දුබ්බණ්ණං දුස්සණ්ඨිතං ඉධ වසන්තං න ඉච්ඡාමීති।
bod:සො “පභාවතියා මෙ සන්තිකා කථා ලද්ධා”ති තුට්ඨචිත්තො තිස්සො ගාථා අභාසි –
gax:3:“නාහං ගමිස්සාමි ඉතො කුසාවතිං, පභාවතී වණ්ණපලොභිතො තව।
gae:රමාමි මද්දස්ස නිකෙතරම්මෙ, හිත්වාන රට්ඨං තව දස්සනෙ රතො॥
gax:4:“පභාවතී වණ්ණපලොභිතො තව, සම්මූළ්හරූපො විචරාමි මෙදිනිං।
gae:දිසං න ජානාමි කුතොම්හි ආගතො, තයම්හි මත්තො මිගමන්දලොචනෙ॥
gax:5:“සුවණ්ණචීරවසනෙ, ජාතරූපසුමෙඛලෙ।
gae:සුස්සොණි තව කාමා හි, නාහං රජ්ජෙන මත්ථිකො”ති॥
bod:තත්ථ <b>රමාමී</b>ති අභිරමාමි න උක්කණ්ඨාමි। <b>සම්මූළ්හරූපො</b>ති කිලෙසසම්මූළ්හො හුත්වා। <b>තයම්හි මත්තො</b>ති තයි මත්තොම්හි, තයා වා මත්තොම්හි। <b>සුවණ්ණචීරවසනෙ</b>ති සුවණ්ණඛචිතවත්ථවසනෙ। <b>නාහං රජ්ජෙන මත්ථිකො</b>ති න අහං රජ්ජෙන අත්ථිකො।
bod:එවං <pb M=5.312/> වුත්තෙ සා චින්තෙසි – “අහං එතං ‘විප්පටිසාරී භවිස්සතී’ති පරිභාසාමි, අයං පන රජ්ජිත්වාව කථෙති, සචෙ ඛො පන මං ‘අහං කුසරාජා’ති වත්වා හත්ථෙ ගණ්හෙය්ය, කො <pb V=5.284/> තං නිවාරෙය්ය, කොචි නො ඉමං කථං සුණෙය්යා”ති ද්වාරං ථකෙත්වා සූචිං දත්වා අන්තො අට්ඨාසි। සොපි භත්තකාජං ආහරිත්වා භත්තං වඩ්ඪෙත්වා රාජධීතරො භොජෙසි। පභාවතී “ගච්ඡ කුසරාජෙන පක්කභත්තං ආහරා”ති ඛුජ්ජං පෙසෙසි। සා ආහරිත්වා “භුඤ්ජාහී”ති ආහ। නාහං තෙන පක්කභත්තං භුඤ්ජාමි, ත්වං භුඤ්ජිත්වා අත්තනො ලද්ධනිවාපං ගහෙත්වා භත්තං පචිත්වා ආහර, කුසරඤ්ඤො ආගතභාවඤ්ච මා කස්සචි ආරොචෙසීති। ඛුජ්ජා තතො පට්ඨාය තස්සා කොට්ඨාසං ආහරිත්වා සයං භුඤ්ජති, අත්තනො කොට්ඨාසං තස්සා උපනෙති। කුසරාජාපි <pb P=5.295/> තතො පට්ඨාය තං පස්සිතුං අලභන්තො චින්තෙසි – “අත්ථි නු ඛො පභාවතියා මයි සිනෙහො, උදාහු නත්ථි, වීමංසිස්සාමි න”න්ති। සො පන රාජධීතරො භොජෙත්වා භත්තකාජං ආදාය නික්ඛන්තො තස්සා ගබ්භද්වාරෙ පාසාදතලං පාදෙන පහරිත්වා භාජනානි ඝට්ටෙත්වා නිත්ථුනිත්වා විසඤ්ඤී හුත්වා විය අවකුජ්ජො පති। සා තස්ස නිත්ථුනිතසද්දෙන ද්වාරං විවරිත්වා තං භත්තකාජෙන ඔත්ථතං දිස්වා චින්තෙසි – “අයං සකලජම්බුදීපෙ අග්ගරාජා මං නිස්සාය රත්තින්දිවං දුක්ඛං අනුභොති, සුඛුමාලතාය භත්තකාජෙන අවත්ථතො පතති, ජීවති නු ඛො, නො වා”ති। සා ගබ්භතො නික්ඛමිත්වා තස්ස නාසවාතං උපධාරෙතුං ගීවං පසාරෙත්වා මුඛං ඔලොකෙසි। සො මුඛපූරං ඛෙළං ගහෙත්වා තස්සා සරීරෙ පාතෙසි। සා තං පරිභාසිත්වා ගබ්භං පවිසිත්වා ද්වාරං අඩ්ඪවිවටං ථකෙත්වා ඨිතා ගාථමාහ –
gax:6:“අබ්භූති තස්ස භො හොති, යො අනිච්ඡන්තමිච්ඡති।
gae:අකාමං රාජ කාමෙසි, අකන්තං කන්තුමිච්ඡසී”ති॥
bod:තත්ථ <b>අබ්භූතී</b>ති අභූති, අවුඩ්ඪීති අත්ථො।
bod:සො පන පටිබද්ධචිත්තතාය අක්කොසියමානොපි පරිභාසියමානොපි විප්පටිසාරං අනුප්පාදෙත්වාව අනන්තරං ගාථමාහ –
gax:7:“අකාමං වා සකාමං වා, යො නරො ලභතෙ පියං।
gae:ලාභමෙත්ථ පසංසාම, අලාභො තත්ථ පාපකො”ති॥
bod:සාපි <pb M=5.313/> තස්මිං එවං කථෙන්තෙපි අනොසක්කිත්වා ථද්ධතරවචනං වත්වා පලාපෙතුකාමා ඉතරං ගාථමාහ –
gax:8:“පාසාණසාරං <pb V=5.285/> ඛණසි, කණිකාරස්ස දාරුනා।
gae:වාතං ජාලෙන බාධෙසි, යො අනිච්ඡන්තමිච්ඡසී”ති॥
bod:තත්ථ <b>කණිකාරස්ස දාරුනා</b>ති කණිකාරකට්ඨෙන। <b>බාධෙසී</b>ති බන්ධසීති।
bod:තං සුත්වා රාජා තිස්සො ගාථායො අභාසි –
gax:9:“පාසාණො නූන තෙ හදයෙ, ඔහිතො මුදුලක්ඛණෙ।
gae:යො තෙ සාතං න වින්දාමි, තිරොජනපදාගතො॥
gax:10:“යදා <pb P=5.296/> මං භකුටිං කත්වා, රාජපුත්තී උදික්ඛති।
gae:ආළාරිකො තදා හොමි, රඤ්ඤො මද්දස්සන්තෙපුරෙ॥
gax:11:“යදා උම්හයමානා මං, රාජපුත්තී උදික්ඛති।
gae:නාළාරිකො තදා හොමි, රාජා හොමි තදා කුසො”ති॥
bod:තත්ථ <b>මුදුලක්ඛණෙ</b>ති මුදුනා ඉත්ථිලක්ඛණෙන සමන්නාගතෙ। <b>යො</b>ති යො අහං තිරොරට්ඨා ආගතො තව සන්තිකෙ වසන්තො පටිසන්ථාරමත්තම්පි සාතං න ලභාමි, සො එවං මඤ්ඤාමි, මයි සිනෙහුප්පත්තිනිවාරණාය නූන තව හදයෙ පාසාණො ඨපිතො। <b>භකුටිං කත්වා</b>ති කොධවසෙන වලිවිසමං නලාටං කත්වා। <b>ආළාරිකො</b>ති භත්තකාරකො। තස්මිං ඛණෙ අහං මද්දරඤ්ඤො අන්තෙපුරෙ භත්තකාරකදාසො විය හොමීති වදති। <b>උම්හයමානා</b>ති පහට්ඨාකාරං දස්සෙත්වා හසමානා। <b>රාජා හොමී</b>ති තස්මිං ඛණෙ අහං කුසාවතීනගරෙ රජ්ජං කාරෙන්තො රාජා විය හොමි, කස්මාසි එවං ඵරුසා, ඉතො පට්ඨාය මා එවරූපං කරි, භද්දෙති।
bod:සා තස්ස වචනං සුත්වා චින්තෙසි – “අයං අතිවිය අල්ලීයිත්වා කථෙති, මුසාවාදං කත්වා උපායෙන නං ඉතො පලාපෙස්සාමී”ති ගාථමාහ –
gax:12:“සචෙ <pb M=5.314/> හි වචනං සච්චං, නෙමිත්තානං භවිස්සති।
gae:නෙව මෙ ත්වං පතී අස්ස, කාමං ඡින්දන්තු සත්තධා”ති॥
bod:තස්සත්ථො <pb V=5.286/> – මහාරාජ, මයා “අයං කුසරාජා මය්හං පති භවිස්සති, න භවිස්සතී”ති බහූ නිමිත්තපාඨකා පුච්ඡිතා, තෙ “කාමං කිර මං සත්තධා ඡින්දන්තු, නෙව මෙ ත්වං පති භවිස්සසී”ති වදිංසූති।
bod:තං සුත්වා රාජා තං පටිබාහන්තො “භද්දෙ, මයාපි අත්තනො රට්ඨෙ නෙමිත්තකා පුච්ඡිතා, තෙ ‘අඤ්ඤත්ර සීහස්සරකුසරාජතො තව පති නාම අඤ්ඤො නත්ථී’ති බ්යාකරිංසු, අහම්පි අත්තනො ඤාණබලනිමිත්තෙන එවමෙව කථෙසි”න්ති වත්වා අනන්තරං ගාථමාහ –
gax:13:“සචෙ හි වචනං සච්චං, අඤ්ඤෙසං යදි වා මම।
gae:නෙව තුය්හං පතී අත්ථි, අඤ්ඤො සීහස්සරා කුසා”ති॥
bod:තස්සත්ථො – යදි හි අඤ්ඤෙසං නෙමිත්තානං වචනං සච්චං, යදි වා මම වචනං සච්චං, තව අඤ්ඤො පති නාම නත්ථීති।
bod:සා තස්ස වචනං සුත්වා “න සක්කා ඉමං ලජ්ජාපෙතුං වා පලාපෙතුං වා, කිං මෙ ඉමිනා”ති ද්වාරං පිධාය අත්තානං න දස්සෙසි। සොපි කාජං ගහෙත්වා ඔතරි, තතො පට්ඨාය තං දට්ඨුං න ලභති, භත්තකාරකකම්මං කරොන්තො අතිවිය කිලමති <pb P=5.297/>, භුත්තපාතරාසො දාරූනි ඵාලෙති, භාජනානි ධොවති, කාජෙන උදකං ආහරති, සයන්තො අම්බණපිට්ඨෙ සයති, පාතො වුට්ඨාය යාගුආදීනි පචති හරති භොජෙති, නන්දිරාගං නිස්සාය අතිදුක්ඛං අනුභොති। සො එකදිවසං භත්තගෙහද්වාරෙන ගච්ඡන්තිං ඛුජ්ජං දිස්වා පක්කොසි। සා පභාවතියා භයෙන තස්ස සන්තිකං ගන්තුං අවිසහන්තී තුරිතතුරිතා විය ගච්ඡති। අථ නං වෙගෙන උපගන්ත්වා “ඛුජ්ජෙ”ති ආහ।
bod:සා නිවත්තිත්වා ඨිතා “කො එසො”ති වත්වා “තුම්හාකං සද්දං න සුණාමී”ති ආහ। අථ නං “ඛුජ්ජෙ ත්වම්පි සාමිනීපි තෙ උභොපි අතිවිය ථද්ධා, එත්තකං කාලං තුම්හාකං සන්තිකෙ වසන්තො ආරොග්යසාසනමත්තම්පි න ලභාමි, දෙය්යධම්මං පන කිං දස්සථ, තිට්ඨතු තාවෙතං, අපි මෙ පභාවතිං මුදුකං කත්වා දස්සෙතුං සක්ඛිස්සසී”ති ආහ <pb M=5.315/>। සා “සාධූ”ති සම්පටිච්ඡි। අථ නං “සචෙ මෙ තං දස්සෙතුං සක්ඛිස්සසි, ඛුජ්ජභාවං තෙ උජුකං කත්වා ගීවෙය්යකං දස්සාමී”ති පලොභෙන්තො පඤ්ච ගාථායො අභාසි –
gax:14:“නෙක්ඛං <pb V=5.287/> ගීවං තෙ කාරෙස්සං, පත්වා ඛුජ්ජෙ කුසාවතිං।
gae:සචෙ මං නාගනාසූරූ, ඔලොකෙය්ය පභාවතී॥
gax:15:“නෙක්ඛං ගීවං තෙ කාරෙස්සං, පත්වා ඛුජ්ජෙ කුසාවතිං।
gae:සචෙ මං නාගනාසූරූ, ආලපෙය්ය පභාවතී॥
gax:16:“නෙක්ඛං ගීවං තෙ කාරෙස්සං, පත්වා ඛුජ්ජෙ කුසාවතිං।
gae:සචෙ මං නාගනාසූරූ, උම්හායෙය්ය පභාවතී॥
gax:17:“නෙක්ඛං ගීවං තෙ කාරෙස්සං, පත්වා ඛුජ්ජෙ කුසාවතිං।
gae:සචෙ මං නාගනාසූරූ, පම්හායෙය්ය පභාවතී॥
gax:18:“නෙක්ඛං ගීවං තෙ කාරෙස්සං, පත්වා ඛුජ්ජෙ කුසාවතිං।
gae:සචෙ මං නාගනාසූරූ, පාණීහි උපසම්ඵුසෙ”ති॥
bod:තත්ථ <b>නෙක්ඛං ගීවං තෙ</b>ති තව ගීවෙය්යං සබ්බසුවණ්ණමයමෙව කාරෙස්සාමීති අත්ථො। “නෙක්ඛං ගීවං තෙ කරිස්සාමී”තිපි පාඨො, තව ගීවාය නෙක්ඛමයං පිළන්ධනං පිළන්ධෙස්සාමීති අත්ථො। <b>ඔලොකෙය්යා</b>ති සචෙ තව වචනෙන මං පභාවතී ඔලොකෙය්ය, සචෙ මං තාය ඔලොකාපෙතුං සක්ඛිස්සසීති අත්ථො। <b>“ආලපෙය්යා”</b>තිආදීසුපි එසෙව නයො। එත්ථ පන <b>උම්හායෙය්යා</b>ති මන්දහසිතවසෙන පරිහාසෙය්ය। <b>පම්හායෙය්යා</b>ති මහාහසිතවසෙන පරිහාසෙය්ය।
bod:සා <pb P=5.298/> තස්ස වචනං සුත්වා “ගච්ඡථ තුම්හෙ, දෙව, කතිපාහච්චයෙන නං තුම්හාකං වසෙ කරිස්සාමි, පස්සථ මෙ පරක්කම”න්ති වත්වා තං කරණීයං තීරෙත්වා පභාවතියා සන්තිකං ගන්ත්වා තස්සා වසනගබ්භං සොධෙන්තී විය පහරණයොග්ගං ලෙඩ්ඩුඛණ්ඩම්පි අසෙසෙත්වා අන්තමසො පාදුකාපි නීහරිත්වා සකලගබ්භං සම්මජ්ජිත්වා ගබ්භද්වාරෙ උම්මාරං අන්තරං කත්වා උච්චාසනං පඤ්ඤපෙත්වා පභාවතියා එකං නීචපීඨකං අත්ථරිත්වා “එහි, අම්ම, සීසෙ තෙ <pb M=5.316/> ඌකා විචිනිස්සාමී”ති තං තත්ථ පීඨකෙ නිසීදාපෙත්වා අත්තනො ඌරුඅන්තරෙ තස්සා සීසං ඨපෙත්වා ථොකං කණ්ඩුයිත්වා “අහො ඉමිස්සා සීසෙ බහූ ඌකා”ති සකසීසතො ඌකා ගහෙත්වා තස්සා හත්ථෙ ඨපෙත්වා “පස්ස කිත්තකා තෙ සීසෙ ඌකා”ති පියකථං කථෙත්වා මහාසත්තස්ස ගුණං කථෙන්තී ගාථමාහ –
gax:19:“න <pb V=5.288/> හි නූනායං රාජපුත්තී, කුසෙ සාතම්පි වින්දති।
gae:ආළාරිකෙ භතෙ පොසෙ, වෙතනෙන අනත්ථිකෙ”ති॥
bod:තස්සත්ථො – එකංසෙන අයං රාජපුත්තී පුබ්බෙ කුසාවතීනගරෙ කුසනරින්දස්ස සන්තිකෙ මාලාගන්ධවිලෙපනවත්ථාලඞ්කාරවසෙන අප්පමත්තකම්පි සාතං න වින්දති න ලභති, තම්බූලමත්තම්පි එතෙන එතිස්සා දින්නපුබ්බං න භවිස්සති। කිංකාරණා? ඉත්ථියො නාම එකදිවසම්පි අඞ්කං අවත්ථරිත්වා නිපන්නසාමිකම්හි හදයං භින්දිතුං න සක්කොන්ති, අයං පන ආළාරිකෙ භතෙ පොසෙ ආළාරිකත්තඤ්ච භතකත්තඤ්ච උපගතෙ එතස්මිං පුරිසෙ මූලෙනපි අනත්ථිකෙ කෙවලං තංයෙව නිස්සාය රජ්ජං පහාය ආගන්ත්වා එවං දුක්ඛං අනුභවන්තෙ පටිසන්ථාරමත්තම්පි න කරොති, සචෙපි තෙ, අම්ම, තස්මිං සිනෙහො නත්ථි, සකලජම්බුදීපෙ අග්ගරාජා මං නිස්සාය කිලමතීති තස්ස කිඤ්චිදෙව දාතුං අරහසීති।
bod:සා තං සුත්වා ඛුජ්ජාය කුජ්ඣි। අථ නං ඛුජ්ජා ගීවායං ගහෙත්වා අන්තොගබ්භෙ ඛිපිත්වා සයං බහි හුත්වා ද්වාරං පිධාය ආවිඤ්ඡනරජ්ජුම්හි ඔලම්බන්තී අට්ඨාසි। පභාවතී තං ගහෙතුං අසක්කොන්තී ද්වාරමූලෙ ඨත්වා අක්කොසන්තී ඉතරං ගාථමාහ –
gax:20:“න <pb P=5.299/> හි නූනායං සා ඛුජ්ජා, ලභති ජිව්හාය ඡෙදනං।
gae:සුනිසිතෙන සත්ථෙන, එවං දුබ්භාසිතං භණ”න්ති॥
bod:තත්ථ <b>සුනිසිතෙනා</b>ති සුට්ඨු නිසිතෙන තිඛිණසත්ථෙන। <b>එවං දුබ්භාසිත</b>න්ති එවං අසොතබ්බයුත්තකං දුබ්භාසිතං භණන්තී।
bod:අථ ඛුජ්ජා ආවිඤ්චනරජ්ජුං ගහෙත්වා ඨිතාව “නිප්පඤ්ඤෙ දුබ්බිනීතෙ තව රූපං කිං කරිස්සති, කිං මයං තව රූපං ඛාදිත්වා යාපෙස්සාමා”ති වත්වා තෙරසහි <pb M=5.317/> ගාථාහි බොධිසත්තස්ස ගුණං පකාසෙන්තී ඛුජ්ජාගජ්ජිතං නාම ගජ්ජි –
gax:21:“මා නං රූපෙන පාමෙසි, ආරොහෙන පභාවති।
gae:මහායසොති කත්වාන, කරස්සු රුචිරෙ පියං॥
gax:22:“මා <pb V=5.289/> නං රූපෙන පාමෙසි, ආරොහෙන පභාවති।
gae:මහද්ධනොති කත්වාන, කරස්සු රුචිරෙ පියං॥
gax:23:“මා නං රූපෙන පාමෙසි, ආරොහෙන පභාවති।
gae:මහබ්බලොති කත්වාන, කරස්සු රුචිරෙ පියං॥
gax:24:“මා නං රූපෙන පාමෙසි, ආරොහෙන පභාවති।
gae:මහාරට්ඨොති කත්වාන, කරස්සු රුචිරෙ පියං॥
gax:25:“මා නං රූපෙන පාමෙසි, ආරොහෙන පභාවති।
gae:මහාරාජාති කත්වාන, කරස්සු රුචිරෙ පියං॥
gax:26:“මා නං රූපෙන පාමෙසි, ආරොහෙන පභාවති।
gae:සීහස්සරොති කත්වාන, කරස්සු රුචිරෙ පියං॥
gax:27:“මා නං රූපෙන පාමෙසි, ආරොහෙන පභාවති।
gae:වග්ගුස්සරොති කත්වාන, කරස්සු රුචිරෙ පියං॥
gax:28:“මා නං රූපෙන පාමෙසි, ආරොහෙන පභාවති।
gae:බින්දුස්සරොති කත්වාන, කරස්සු රුචිරෙ පියං॥
gax:29:“මා නං රූපෙන පාමෙසි, ආරොහෙන පභාවති।
gae:මඤ්ජුස්සරොති කත්වාන, කරස්සු රුචිරෙ පියං॥
gax:30:“මා නං රූපෙන පාමෙසි, ආරොහෙන පභාවති।
gae:මධුස්සරොති කත්වාන, කරස්සු රුචිරෙ පියං॥
gax:31:“මා නං රූපෙන පාමෙසි, ආරොහෙන පභාවති।
gae:සතසිප්පොති කත්වාන, කරස්සු රුචිරෙ පියං॥
gax:32:“මා නං රූපෙන පාමෙසි, ආරොහෙන පභාවති।
gae:ඛත්තියොතිපි කත්වාන, කරස්සු රුචිරෙ පියං॥
gax:33:“මා <pb V=5.290/> <pb M=5.318/> නං රූපෙන පාමෙසි, ආරොහෙන පභාවති।
gae:කුසරාජාති කත්වාන, කරස්සු රුචිරෙ පිය”න්ති॥
bod:තත්ථ <b>මා නං රූපෙන පාමෙසි, ආරොහෙන, පභාවතී</b>ති අරෙ පභාවති, මා ත්වං එතං කුසනරින්දං අත්තනො රූපෙන ආරොහපරිණාහෙන පමිනි, එවං පමාණං ගණ්හි। <b>මහායසො</b>ති මහානුභාවො සොති එවං හදයෙ කත්වාන <b>රුචිරෙ</b> පියදස්සනෙ කරස්සු තස්ස පියං। ආනුභාවොයෙව හිස්ස රූපන්ති වදති। එස නයො සබ්බත්ථ। අපි ච <b>මහායසො</b>ති මහාපරිවාරො। <b>මහද්ධනො</b>ති මහාභොගො। <b>මහබ්බලො</b>ති <pb P=5.300/> මහාථාමො। <b>මහාරට්ඨො</b>ති විපුලරට්ඨො। <b>මහාරාජා</b>ති සකලජම්බුදීපෙ අග්ගරාජා। <b>සීහස්සරො</b>ති සීහසද්දසමානසද්දො। <b>වග්ගුස්සරො</b>ති ලීලායුත්තස්සරො। <b>බින්දුස්සරො</b>ති සම්පිණ්ඩිතඝනස්සරො। <b>මඤ්ජුස්සරො</b>ති සුන්දරස්සරො। <b>මධුස්සරො</b>ති මධුරයුත්තස්සරො। <b>සතසිප්පො</b>ති පරෙසං සන්තිකෙ අසික්ඛිත්වා අත්තනො බලෙනෙව නිප්ඵන්නඅනෙකසතසිප්පො। <b>ඛත්තියො</b>ති ඔක්කාකපවෙණියං ජාතො අසම්භින්නඛත්තියො। <b>කුසරාජා</b>ති සක්කදත්තියකුසතිණසමානනාමො රාජා। එවරූපො හි අඤ්ඤො රාජා නාම නත්ථීති ජානිත්වා එතස්ස පියං කරොහීති ඛුජ්ජා එත්තකාහි ගාථාහි තස්ස ගුණං කථෙසි।
bod:පභාවතී තස්සා වචනං සුත්වා “ඛුජ්ජෙ අතිවිය ගජ්ජසි, හත්ථෙන පාපුණන්තී සසාමිකභාවං තෙ ජානාපෙස්සාමී”ති ඛුජ්ජං තජ්ජෙසි। සාපි තං “අහං තං රක්ඛමානා පිතුනො තෙ කුසරාජස්ස ආගතභාවං නාරොචෙසිං, හොතු, අජ්ජ රඤ්ඤො ආරොචෙස්සාමී”ති මහන්තෙන සද්දෙන භායාපෙසි। සාපි “කොචිදෙව සුණෙය්යා”ති ඛුජ්ජං සඤ්ඤාපෙසි। බොධිසත්තොපි තං පස්සිතුං අලභන්තො සත්ත මාසෙ දුබ්භොජනෙන දුක්ඛසෙය්යාය කිලමන්තො චින්තෙසි – “කො මෙ එතාය අත්ථො, සත්ත මාසෙ වසන්තො එතං පස්සිතුම්පි න ලභාමි, අතිවිය කක්ඛළා සාහසිකා, ගන්ත්වා මාතාපිතරො පස්සිස්සාමී”ති। තස්මිං ඛණෙ සක්කො ආවජ්ජෙන්තො තස්ස උක්කණ්ඨිතභාවං ඤත්වා “රාජා සත්ත මාසෙ පභාවතිං දට්ඨුම්පි න ලභි, ලභනාකාරමස්ස කරිස්සාමී”ති මද්දරඤ්ඤො දූතෙ කත්වා සත්තන්නං <pb M=5.319/> රාජූනං දූතං පාහෙන්තො “පභාවතී, කුසරාජං ඡඩ්ඩෙත්වා ආගතා, ආගච්ඡන්තු පභාවතිං ගණ්හන්තූ”ති එකෙකස්ස විසුං විසුං සාසනං පහිණි। තෙ මහාපරිවාරෙන ගන්ත්වා නගරං පත්වා අඤ්ඤමඤ්ඤස්ස ආගතකාරණං න ජානන්ති। තෙ “ත්වං කස්මා ආගතො, ත්වං කස්මා ආගතොසී”ති පුච්ඡිත්වා තමත්ථං ඤත්වා කුජ්ඣිත්වා “එකං කිර ධීතරං සත්තන්නං දස්සති, පස්සථස්ස අනාචාරං, උප්පණ්ඩෙති නො, ගණ්හථ න”න්ති “සබ්බෙසම්පි අම්හාකං පභාවතිං දෙතු යුද්ධං වා”ති සාසනානි පහිණිත්වා නගරං පරිවාරයිංසු। මද්දරාජා සාසනං සුත්වා භීතතසිතො අමච්චෙ ආමන්තෙත්වා “කිං කරොමා”ති පුච්ඡි। අථ නං අමච්චා “දෙව <pb V=5.291/> <pb P=5.301/>, සත්තපි රාජානො පභාවතිං නිස්සාය ආගතා, ‘සචෙ න දස්සති, පාකාරං භින්දිත්වා නගරං පවිසිත්වා ජීවිතක්ඛයං පාපෙත්වා තං ගණ්හිස්සාමා’ති වදන්ති, පාකාරෙ අභින්නෙයෙව තෙසං පභාවතිං පෙසෙස්සාමා”ති වත්වා ගාථමාහංසු –
gax:34:“එතෙ නාගා උපත්ථද්ධා, සබ්බෙ තිට්ඨන්ති වම්මිතා।
gae:පුරා මද්දන්ති පාකාරං, ආනෙන්තෙතං පභාවති”න්ති॥
bod:තත්ථ <b>උපත්ථද්ධා</b>ති අතිථද්ධා දප්පිතා। <b>ආනෙන්තෙතං පභාවති</b>න්ති ආනෙන්තු එතං පභාවතින්ති සාසනානි පහිණිංසු। තස්මා යාව එතෙ නාගා පාකාරං න මද්දන්ති, තාව නෙසං පභාවතිං පෙසෙහි, මහාරාජාති।
bod:තං සුත්වා රාජා “සචාහං එකස්ස පභාවතිං පෙසෙස්සාමි, සෙසා යුද්ධං කරිස්සන්ති, න සක්කා එකස්ස දාතුං, සකලජම්බුදීපෙ අග්ගරාජානං ‘විරූපො’ති ඡඩ්ඩෙත්වා ආගතා ආගමනස්ස ඵලං ලභතු, වධිත්වාන නං සත්ත ඛණ්ඩානි කත්වා සත්තන්නං ඛත්තියානං පෙසෙස්සාමී”ති වදන්තො අනන්තරං ගාථමාහ –
gax:35:“සත්ත බිලෙ කරිත්වාන, අහමෙතං පභාවතිං।
gae:ඛත්තියානං පදස්සාමි, යෙ මං හන්තුං ඉධාගතා”ති॥
bod:තස්ස සා කථා සකලනිවෙසනෙ පාකටා අහොසි। පරිචාරිකා ගන්ත්වා “රාජා කිර තං සත්ත ඛණ්ඩානි කත්වා සත්තන්නං රාජූනං පෙසෙස්සතී”ති පභාවතියා ආරොචෙසුං। සා මරණභයභීතා ආසනා වුට්ඨාය භගිනීහි පරිවුතා මාතු සිරිගබ්භං අගමාසි। තමත්ථං පකාසෙන්තො සත්ථා ආහ –
gax:36:“අවුට්ඨහි <pb M=5.320/> රාජපුත්තී, සාමා කොසෙය්යවාසිනී।
gae:අස්සුපුණ්ණෙහි නෙත්තෙහි, දාසීගණපුරක්ඛතා”ති॥
bod:තත්ථ <b>සාමා</b>ති සුවණ්ණවණ්ණා। <b>කොසෙය්යවාසිනී</b>ති සුවණ්ණඛචිතකොසෙය්යනිවසනා।
bod:සා මාතු සන්තිකං ගන්ත්වා මාතරං වන්දිත්වා පරිදෙවමානා ආහ –
gax:37:“තං <pb V=5.292/> <pb P=5.302/> නූන කක්කූපනිසෙවිතං මුඛං, ආදාසදන්තාථරුපච්චවෙක්ඛිතං।
gae:සුභං සුනෙත්තං විරජං අනඞ්ගණං, ඡුද්ධං වනෙ ඨස්සති ඛත්තියෙහි॥
gax:38:“තෙ නූන මෙ අසිතෙ වෙල්ලිතග්ගෙ, කෙසෙ මුදූ චන්දනසාරලිත්තෙ।
gae:සමාකුලෙ සීවථිකාය මජ්ඣෙ, පාදෙහි ගිජ්ඣා පරිකඩ්ඪිස්සන්ති॥
gax:39:“තා නූන මෙ තම්බනඛා සුලොමා, බාහා මුදූ චන්දනසාරලිත්තා।
gae:ඡින්නා වනෙ උජ්ඣිතා ඛත්තියෙහි, ගය්හ ධඞ්කො ගච්ඡති යෙනකාමං॥
gax:40:“තෙ නූන තාලූපනිභෙ අලම්බෙ, නිසෙවිතෙ කාසිකචන්දනෙන।
gae:ථනෙසු මෙ ලම්බිස්සති සිඞ්ගාලො, මාතූව පුත්තො තරුණො තනූජො॥
gax:41:“තං නූන සොණිං පුථුලං සුකොට්ටිතං, නිසෙවිතං කඤ්චනමෙඛලාහි।
gae:ඡින්නං වනෙ ඛත්තියෙහී අවත්ථං, සිඞ්ගාලසඞ්ඝා පරිකඩ්ඪිස්සන්ති॥
gax:42:“සොණා ධඞ්කා සිඞ්ගාලා ච, යෙ චඤ්ඤෙ සන්ති දාඨිනො।
gae:අජරා නූන හෙස්සන්ති, භක්ඛයිත්වා පභාවතිං॥
gax:43:“සචෙ <pb M=5.321/> මංසානි හරිංසු, ඛත්තියා දූරගාමිනො।
gae:අට්ඨීනි අම්ම යාචිත්වා, අනුපථෙ දහාථ නං॥
gax:44:“ඛෙත්තානි අම්ම කාරෙත්වා, කණිකාරෙත්ථ රොපය।
gax:යදා තෙ පුප්ඵිතා අස්සු, හෙමන්තානං හිමච්චයෙ।
gae:සරෙය්යාථ මමං අම්ම, එවංවණ්ණා පභාවතී”ති॥
bod:තත්ථ කක්කූපනිසෙවිතන්තිල <b>කක්කූපනිසෙවිත</b>න්ති සාසපකක්කලොණකක්කමත්තිකකක්කතිලකක්කහලිද්දිකක්කමුඛචුණ්ණකෙහි ඉමෙහි පඤ්චහි කක්කෙහි උපනිසෙවිතං। <b>ආදාසදන්තාථරුපච්චවෙක්ඛිත</b>න්ති <pb P=5.303/> දන්තමයථරුම්හි ආදාසෙ පච්චවෙක්ඛිතං තත්ථ ඔලොකෙත්වා මණ්ඩිතං। <b>සුභ</b>න්ති සුභමුඛං। <b>විරජ</b>න්ති විගතරජං නිම්මලං। <b>අනඞ්ගණ</b>න්ති ගණ්ඩපිළකාදිදොසරහිතං। <b>ඡුද්ධ</b>න්ති අම්ම එවරූපං මම මුඛං අද්ධා ඉදානි ඛත්තියෙහි ඡඩ්ඩිතං <b>වනෙ</b> <pb V=5.293/> අරඤ්ඤෙ ඨස්සතීති පරිදෙවති। <b>අසිතෙ</b>ති කාළකෙ। <b>වෙල්ලිතග්ගෙ</b>ති උන්නතග්ගෙ। <b>සීවථිකායා</b>ති සුසානම්හි। <b>පරිකඩ්ඪිස්සන්තී</b>ති එවරූපෙ මම කෙසෙ මනුස්සමංසඛාදකා ගිජ්ඣා පාදෙහි පහරිත්වා නූන පරිකඩ්ඪිස්සන්ති। <b>ගය්හ ධඞ්කො ගච්ඡති යෙනකාම</b>න්ති අම්ම මම එවරූපං බාහං නූන ධඞ්කො ගහෙත්වා ලුඤ්ජිත්වා ඛාදන්තො යෙනකාමං ගච්ඡිස්සති।
bod:<b>තාලූපනිභෙ</b>ති සුවණ්ණතාලඵලසදිසෙ। <b>කාසිකචන්දනෙනා</b>ති සුඛුමචන්දනෙන නිසෙවිතෙ। <b>ථනෙසු මෙ</b>ති අම්ම මම සුසානෙ පතිතාය එවරූපෙ ථනෙ දිස්වා මුඛෙන ඩංසිත්වා තෙසු මෙ ථනෙසු අත්තනො තනුජො මාතු තරුණපුත්තො විය නූන සිඞ්ගාලො ලම්බිස්සති। <b>සොණි</b>න්ති කටිං। <b>සුකොට්ටිත</b>න්ති ගොහනුකෙන පහරිත්වා සුවඩ්ඪිතං। <b>අවත්ථ</b>න්ති ඡඩ්ඩිතං। <b>භක්ඛයිත්වා</b>ති අම්ම එතෙ එත්තකා නූන මම මංසං ඛාදිත්වා අජරා භවිස්සන්ති।
bod:<b>සචෙ මංසානි හරිංසූ</b>ති අම්ම සචෙ තෙ ඛත්තියා මයිං පටිබද්ධචිත්තා මම මංසානි හරෙය්යුං, අථ තුම්හෙ අට්ඨීනි යාචිත්වා <b>අනුපථෙ දහාථනං,</b> ජඞ්ඝමග්ගමහාමග්ගානං අන්තරෙ දහෙය්යාථාති වදති। <b>ඛෙත්තානී</b>ති අම්ම මම ඣාපිතට්ඨානෙ මාලාදිවත්ථූනි කාරෙත්වා එත්ථ එතෙසු ඛෙත්තෙසු කණිකාරරුක්ඛෙ රොපය। <b>හිමච්චයෙ</b>ති හිමපාතාතික්කමෙ ඵග්ගුණමාසෙ। <b>සරෙය්යාථා</b>ති තෙසං පුප්ඵානං සුවණ්ණචඞ්කොටකං පූරෙත්වා ඌරූසු ඨපෙත්වා මම ධීතා පභාවතී එවංවණ්ණාති සරෙය්යාථ।
bod:ඉති <pb M=5.322/> සා මරණභයතජ්ජිතා මාතු සන්තිකෙ විලපි। මද්දරාජාපි “ඵරසුඤ්ච ගණ්ඩිකඤ්ච ගහෙත්වා චොරඝාතකො ඉධෙව ආගච්ඡතූ”ති ආණාපෙසි। තස්ස ආගමනං සකලරාජගෙහෙ පාකටං අහොසි। අථස්ස ආගතභාවං සුත්වා පභාවතියා මාතා උට්ඨායාසනා සොකසමප්පිතා රඤ්ඤො සන්තිකං අගමාසි। තමත්ථං පකාසෙන්තො සත්ථා ආහ –
gax:45:“තස්සා මාතා උදට්ඨාසි, ඛත්තියා දෙවවණ්ණිනී।
gae:දිස්වා අසිඤ්ච සූනඤ්ච, රඤ්ඤො මද්දස්සන්තෙපුරෙ”ති॥
bod:තත්ථ <pb P=5.304/> <b>උදට්ඨාසී</b>ති ආසනා උට්ඨාය රඤ්ඤො සන්තිකං ගන්ත්වා අට්ඨාසි। <b>දිස්වා අසිඤ්ච සූනඤ්චා</b>ති අන්තෙපුරම්හි අලඞ්කතමහාතලෙ රඤ්ඤො පුරතො නික්ඛිත්තං ඵරසුඤ්ච ගණ්ඩිකඤ්ච දිස්වා විලපන්තී ගාථමාහ –
gax:46:“ඉමිනා <pb V=5.294/> නූන අසිනා, සුසඤ්ඤං තනුමජ්ඣිමං।
gae:ධීතරං මද්ද හන්ත්වාන, ඛත්තියානං පදස්සසී”ති॥
bod:තත්ථ <b>අසිනා</b>ති ඵරසුං සන්ධායාහ। සො හි ඉමස්මිං ඨානෙ අසි නාම ජාතො। <b>සුසඤ්ඤං තනුමජ්ඣිම</b>න්ති සුට්ඨු සඤ්ඤාතං තනුමජ්ඣිමං।
bod:අථ නං රාජා සඤ්ඤාපෙන්තො ආහ – “දෙවි, කිං කථෙසි, තව ධීතා සකලජම්බුදීපෙ අග්ගරාජානං ‘විරූපො’ති ඡඩ්ඩෙත්වා ගතමග්ගෙ පදවලඤ්ජෙ අවිනට්ඨෙයෙව මච්චුං නලාටෙනාදාය ආගතා, ඉදානි අත්තනො රූපං නිස්සාය ඊදිසං ඵලං ලභතූ”ති। සා තස්ස වචනං සුත්වා ධීතු සන්තිකං ගන්ත්වා විලපන්තී ආහ –
gax:47:“න මෙ අකාසි වචනං, අත්ථකාමාය පුත්තිකෙ।
gae:සාජ්ජ ලොහිතසඤ්ඡන්නා, ගච්ඡසි යමසාධනං॥
gax:48:“එවමාපජ්ජතී පොසො, පාපියඤ්ච නිගච්ඡති।
gae:යො වෙ හිතානං වචනං, න කරොති අත්ථදස්සිනං॥
gax:49:“සචෙ ච අජ්ජ ධාරෙසි, කුමාරං චාරුදස්සනං।
gax:කුසෙන ජාතං ඛත්තියං, සුවණ්ණමණිමෙඛලං।
gae:පූජිතං ඤාතිසඞ්ඝෙහි, න ගච්ඡසි යමක්ඛයං॥
gax:50:“යත්ථස්සු <pb M=5.323/> භෙරී නදති, කුඤ්ජරො ච නිකූජති।
gae:ඛත්තියානං කුලෙ භද්දෙ, කින්නු සුඛතරං තතො॥
gax:51:“අස්සො ච සිසති ද්වාරෙ, කුමාරො උපරොදති।
gae:ඛත්තියානං කුලෙ භද්දෙ, කින්නු සුඛතරං තතො॥
gax:52:“මයූරකොඤ්චාභිරුදෙ, කොකිලාභිනිකූජිතෙ।
gae:ඛත්තියානං කුලෙ භද්දෙ, කින්නු සුඛතරං තතො”ති॥
bod:තත්ථ <pb V=5.295/> <b>පුත්තිකෙ</b>ති තං ආලපති। ඉදං වුත්තං හොති – අම්ම, ඉධ කිං කරිස්සසි, සාමිකස්ස සන්තිකං ගච්ඡ, මා රූපමදෙන මජ්ජීති එවං යාචන්තියාපි මෙ වචනං න අකාසි, සා ත්වං අජ්ජ ලොහිතසඤ්ඡන්නා ගච්ඡසි යමසාධනං, මච්චුරාජස්ස භවනං <pb P=5.305/> ගමිස්සසීති। <b>පාපියඤ්චා</b>ති ඉතො පාපතරඤ්ච නිගච්ඡති। <b>සචෙ ච අජ්ජ ධාරෙසී</b>ති, අම්ම, සචෙ ත්වං චිත්තස්ස වසං අගන්ත්වා කුසනරින්දං පටිච්ච ලද්ධං අත්තනො රූපෙන සදිසං චාරුදස්සනං කුමාරං අජ්ජ ධාරයිස්සසි। <b>යමක්ඛය</b>න්ති එවං සන්තෙ යමනිවෙසනං න ගච්ඡෙය්යාසි। <b>තතො</b> යම්හි ඛත්තියකුලෙ අයං විභූති, තම්හා නානාභෙරිසද්දෙන චෙව මත්තවාරණකොඤ්චනාදෙන ච නින්නාදිතා කුසාවතීරාජකුලා කිං නු සුඛතරං දිස්වා ඉධාගතාසීති අත්ථො। <b>සිසතී</b>ති හසති। <b>කුමාරො</b>ති සුසික්ඛිතො ගන්ධබ්බකුමාරො। <b>උපරොදතී</b>ති නානාතූරියානි ගහෙත්වා උපහාරං කරොති। <b>කොකිලාභිනිකූජිතෙ</b>ති කුසරාජකුලෙ සායං පාතො පවත්තනච්චගීතවාදිතූපහාරං පටිප්ඵරන්තී විය කොකිලෙහි අභිනිකූජිතෙ।
bod:ඉති සාපි එත්තකාහි ගාථාහි තාය සද්ධිං සල්ලපිත්වා “සචෙ අජ්ජ කුසනරින්දො ඉධ අස්ස, ඉමෙ සත්ත රාජානො පලාපෙත්වා මම ධීතරං දුක්ඛා පමොචෙත්වා ආදාය ගච්ඡෙය්යා”ති චින්තෙත්වා ගාථමාහ –
gax:53:“කහං නු ඛො සත්තුමද්දනො, පරරට්ඨප්පමද්දනො।
gae:කුසො සොළාරපඤ්ඤාණො, යො නො දුක්ඛා පමොචයෙ”ති॥
bod:තත්ථ <b>සොළාරපඤ්ඤාණො</b>ති උළාරපඤ්ඤො।
bod:තතො <pb M=5.324/> පභාවතී “මම මාතු කුසස්ස වණ්ණං භණන්තියා මුඛං නප්පහොති, ආචික්ඛිස්සාමි තාවස්සා තස්ස ඉධෙව ආළාරිකකම්මං කත්වා වසනභාව”න්ති චින්තෙත්වා ගාථමාහ –
gax:54:“ඉධෙව සො සත්තුමද්දනො, පරරට්ඨප්පමද්දනො।
gae:කුසො සොළාරපඤ්ඤාණො, යො තෙ සබ්බෙ වධිස්සතී”ති॥
bod:අථස්සා මාතා “අයං මරණභයභීතා විප්පලපතී”ති චින්තෙත්වා ගාථමාහ –
gax:55:“උම්මත්තිකා <pb V=5.296/> නු භණසි, අන්ධබාලා පභාසසි।
gae:කුසො චෙ ආගතො අස්ස, කිං න ජානෙමු තං මය”න්ති॥
bod:තත්ථ <b>අන්ධබාලා</b>ති සම්මූළ්හා අඤ්ඤාණා හුත්වා। <b>කිං න ජානෙමූ</b>ති කෙන කාරණෙන තං න ජානෙය්යාම। සො හි අන්තරාමග්ගෙ ඨිතොව අම්හාකං සාසනං පෙසෙය්ය, සමුස්සිතද්ධජා චතුරඞ්ගිනීසෙනා පඤ්ඤායෙථ, ත්වං පන මරණභයෙන කථෙසීති।
bod:සා <pb P=5.306/> එවං වුත්තෙ “න මෙ මාතා සද්දහති, තස්ස ඉධාගන්ත්වා සත්ත මාසෙ වසනභාවං න ජානාති, දස්සෙස්සාමි න”න්ති චින්තෙත්වා මාතරං හත්ථෙ ගහෙත්වා සීහපඤ්ජරං විවරිත්වා හත්ථං පසාරෙත්වා දස්සෙන්තී ගාථමාහ –
gax:56:“එසො ආළාරිකො පොසො, කුමාරීපුරමන්තරෙ।
gae:දළ්හං කත්වාන සංවෙල්ලිං, කුම්භිං ධොවති ඔණතො”ති॥
bod:තත්ථ <b>කුමාරීපුරමන්තරෙ</b>ති වාතපානෙ ඨිතා තව ධීතානං කුමාරීනං වසනට්ඨානන්තරෙ නං ඔලොකෙහි। <b>සංවෙල්ලි</b>න්ති කච්ඡං බන්ධිත්වා කුම්භිං ධොවති।
bod:සො කිර තදා “අජ්ජ මෙ මනොරථො මත්ථකං පාපුණිස්සති, අද්ධා මරණභයතජ්ජිතා, පභාවතී, මම ආගතභාවං කථෙස්සති, භාජනානි ධොවිත්වා පටිසාමෙස්සාමී”ති උදකං ආහරිත්වා භාජනානි ධොවිතුං ආරභි। අථ නං මාතා පරිභාසන්තී ගාථමාහ –
gax:57:“වෙණී ත්වමසි චණ්ඩාලී, අදූසි කුලගන්ධිනී।
gae:කථං මද්දකුලෙ ජාතා, දාසං කයිරාසි කාමුක”න්ති॥
bod:තත්ථ <pb M=5.325/> <b>වෙණී</b>ති තච්ඡිකා। <b>අදූසි කුලගන්ධිනී</b>ති උදාහු ත්වං කුලදූසිකා। <b>කාමුක</b>න්ති කථං නාම ත්වං එවරූපෙ කුලෙ ජාතා අත්තනො සාමිකං දාසං කරෙය්යාසීති।
bod:තතො පභාවතී “මම මාතා ඉමස්ස මං නිස්සාය එවං වසනභාවං න ජානාති මඤ්ඤෙ”ති චින්තෙත්වා ඉතරං ගාථමාහ –
gax:58:“නම්හි <pb V=5.297/> වෙණී න චණ්ඩාලී, න චම්හි කුලගන්ධිනී।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසී”ති॥
bod:තත්ථ <b>ඔක්කාකපුත්තො</b>ති, අම්ම, එස ඔක්කාකපුත්තො, ත්වං පන “දාසො”ති මඤ්ඤසි, කස්මා නං අහං “දාසො”ති කථෙස්සාමීති।
bod:ඉදානිස්ස යසං වණ්ණෙන්තී ආහ –
gax:59:“යො බ්රාහ්මණසහස්සානි, සදා භොජෙති වීසතිං।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසි॥
gax:60:යස්ස <pb P=5.307/> නාගසහස්සානි, සදා යොජෙන්ති වීසතිං।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසි॥
gax:61:“යස්ස අස්සසහස්සානි, සදා යොජෙන්ති වීසතිං।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසි॥
gax:62:“යස්ස රථසහස්සානි, සදා යොජෙන්ති වීසතිං।
gax:ඔක්කාකපුත්තො භද්දන්තෙ, ත්වං නු දාසොති මඤ්ඤසි।
gax:යස්ස උසභසහස්සානි, සදා යොජෙන්ති වීසතිං।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසි॥
gax:63:“යස්ස ධෙනුසහස්සානි, සදා දුහන්ති වීසතිං।
gae:ඔක්කාකපුත්තො භද්දන්තෙ, ත්වං නු දාසොති මඤ්ඤසී”ති॥
bod:එවං තාය පඤ්චහි ගාථාහි මහාසත්තස්ස යසො වණ්ණිතො। අථස්සා මාතා “අයං අසම්භිතා කථං කථෙති, අද්ධා එවමෙත”න්ති සද්දහිත්වා රඤ්ඤො සන්තිකං ගන්ත්වා තමත්ථං ආරොචෙසි। සො වෙගෙන පභාවතියා සන්තිකං <pb M=5.326/> ගන්ත්වා “සච්චං කිර, අම්ම, කුසරාජා ඉධාගතො”ති। “ආම තාත, අජ්ජස්ස සත්ත මාසා අතික්කන්තා තව ධීතානං ආළාරිකත්තං කරොන්තස්සා”ති। සො තස්සා අසද්දහන්තො ඛුජ්ජං පුච්ඡිත්වා යථාභූතං සුත්වා ධීතරං ගරහන්තො ගාථමාහ –
gax:64:“තග්ඝ <pb V=5.298/> තෙ දුක්කටං බාලෙ, යං ඛත්තියං මහබ්බලං।
gae:නාගං මණ්ඩූකවණ්ණෙන, න තං අක්ඛාසිධාගත”න්ති॥
bod:තත්ථ <b>තග්ඝා</b>ති එකංසෙනෙව।
bod:සො ධීතරං ගරහිත්වා වෙගෙන තස්ස සන්තිකං ගන්ත්වා කතපටිසන්ථාරො අඤ්ජලිං පග්ගය්හ අත්තනො අච්චයං දස්සෙන්තො ගාථමාහ –
gax:65:“අපරාධං මහාරාජ, ත්වං නො ඛම රථෙසභ।
gae:යං තං අඤ්ඤාතවෙසෙන, නාඤ්ඤාසිම්හා ඉධාගත”න්ති॥
bod:තං සුත්වා මහාසත්තො “සචාහං ඵරුසං වක්ඛාමි, ඉධෙවස්ස හදයං ඵලිස්සති, අස්සාසෙස්සාමි න”න්ති චින්තෙත්වා භාජනන්තරෙ ඨිතොව ඉතරං ගාථමාහ –
gax:66:“මාදිසස්ස න තං ඡන්නං, යොහං ආළාරිකො භවෙ।
gae:ත්වඤ්ඤෙව මෙ පසීදස්සු, නත්ථි තෙ දෙව දුක්කට”න්ති॥
bod:රාජා තස්ස සන්තිකා පටිසන්ථාරං ලභිත්වා පාසාදං අභිරුහිත්වා පභාවතිං පක්කොසාපෙත්වා ඛමාපනත්ථාය පෙසෙතුං ගාථමාහ –
gax:67:“ගච්ඡ <pb P=5.308/> බාලෙ ඛමාපෙහි, කුසරාජං මහබ්බලං।
gae:ඛමාපිතො කුසො රාජා, සො තෙ දස්සති ජීවිත”න්ති॥
bod:සා පිතු වචනං සුත්වා භගිනීහි චෙව පරිචාරිකාහි ච පරිවුතා තස්ස සන්තිකං අගමාසි। සොපි කම්මකාරවෙසෙන ඨිතොව තස්සා අත්තනො සන්තිකං ආගමනං ඤත්වා “අජ්ජ පභාවතියා මානං භින්දිත්වා පාදමූලෙ නං කලලෙ නිපජ්ජාපෙස්සාමී”ති සබ්බං අත්තනා ආභතං උදකං ඡඩ්ඩෙත්වා ඛලමණ්ඩලමත්තං ඨානං මද්දිත්වා එකකලලං අකාසි। සා තස්ස සන්තිකං ගන්ත්වා තස්ස පාදෙසු නිපතිත්වා කලලපිට්ඨෙ නිපන්නා තං ඛමාපෙසි। තමත්ථං පකාසෙන්තො සත්ථා ආහ –
gax:68:“පිතුස්ස <pb V=5.299/> <pb M=5.327/> වචනං සුත්වා, දෙවවණ්ණී පභාවතී।
gae:සිරසා අග්ගහී පාදෙ, කුසරාජං මහබ්බල”න්ති॥
bod:තත්ථ <b>සිරසා</b>ති සිරසා නිපතිත්වා කුසරාජානං පාදෙ අග්ගහෙසීති।
bod:ගහෙත්වා ච පන නං ඛමාපෙන්තී තිස්සො ගාථායො අභාසි –
gax:69:“යාමා රත්යො අතික්කන්තා, තාමා දෙව තයා විනා।
gae:වන්දෙ තෙ සිරසා පාදෙ, මා මෙ කුජ්ඣ රථෙසභ॥
gax:70:“සබ්බං තෙ පටිජානාමි, මහාරාජ සුණොහි මෙ।
gae:න චාපි අප්පියං තුය්හං, කරෙය්යාමි අහං පුන॥
gax:71:“එවං චෙ යාචමානාය, වචනං මෙ න කාහසි।
gae:ඉදානි මං තාතො හන්ත්වා, ඛත්තියානං පදස්සතී”ති॥
bod:තත්ථ <b>රත්යො</b>ති රත්තියො। <b>තාමා</b>ති තා ඉමා සබ්බාපි තයා විනා අතික්කන්තා। <b>සබ්බං තෙ පටිජානාමී</b>ති, මහාරාජ, එත්තකං කාලං මයා තව අප්පියමෙව කතං, ඉදං තෙ අහං සබ්බං පටිජානාමි, අපරම්පි සුණොහි මෙ, ඉතො පට්ඨායාහං පුන තුය්හං අප්පියං න කරිස්සාමි। <b>එවං චෙ</b>ති සචෙ එවං යාචමානාය මම ත්වං වචනං න කරිස්සසීති।
bod:තං සුත්වා රාජා “සචාහං ‘ඉමං ත්වඤ්චෙව ජානිස්සසී’ති වක්ඛාමි, හදයමස්සා ඵලිස්සති, අස්සාසෙස්සාමි න”න්ති චින්තෙත්වා ආහ –
gax:72:“එවං තෙ යාචමානාය, කිං න කාහාමි තෙ වචො।
gae:විකුද්ධො ත්යස්මි කල්යාණි, මා ත්වං භායි පභාවති॥
gax:73:“සබ්බං <pb P=5.309/> තෙ පටිජානාමි, රාජපුත්ති සුණොහි මෙ।
gae:න චාපි අප්පියං තුය්හං, කරෙය්යාමි අහං පුන॥
gax:74:“තව <pb V=5.300/> කාමා හි සුස්සොණි, පහු දුක්ඛං තිතික්ඛිසං।
gae:බහුං මද්දකුලං හන්ත්වා, නයිතුං තං පභාවතී”ති॥
bod:තත්ථ <b>කිං න කාහාමී</b>ති කිංකාරණා තව වචනං න කරිස්සාමි। <b>විකුද්ධො ත්යස්මී</b>ති විකුද්ධො නික්කොපො තෙ අස්මිං। <b>සබ්බං තෙ</b>ති විකුද්ධභාවඤ්ච ඉදානි අප්පියකරණඤ්ච උභයං තෙ ඉදං සබ්බමෙව පටිජානාමි। <b>තව කාමා</b>ති තව <pb M=5.328/> කාමෙන තං ඉච්ඡමානො। <b>තිතික්ඛිස</b>න්ති අධිවාසෙමි। <b>බහුං මද්දකුලං හන්ත්වා නයිතුං ත</b>න්ති බහුමද්දරාජකුලං හනිත්වා බලක්කාරෙන තං නෙතුං සමත්ථොති।
bod:අථ සො සක්කස්ස දෙවරඤ්ඤො පරිචාරිකං විය තං අත්තනො පරිචාරිකං දිස්වා ඛත්තියමානං උප්පාදෙත්වා “මයි කිර ධරමානෙයෙව මම භරියං අඤ්ඤෙ ගහෙත්වා ගමිස්සන්තී”ති සීහො විය රාජඞ්ගණෙ විජම්භමානො “සකලනගරවාසිනො මෙ ආගතභාවං ජානන්තූ”ති වග්ගන්තො නදන්තො සෙළෙන්තො අප්ඵොටෙන්තො “ඉදානි තෙ ජීවග්ගාහං ගහෙස්සාමි, රථාදයො මෙ යොජෙන්තූ”ති අනන්තරං ගාථමාහ –
gax:75:“යොජයන්තු රථෙ අස්සෙ, නානාචිත්තෙ සමාහිතෙ।
gae:අථ දක්ඛථ මෙ වෙගං, විධමන්තස්ස සත්තවො”ති॥
bod:තත්ථ <b>නානාචිත්තෙ</b>ති නානාලඞ්කාරවිචිත්තෙ। <b>සමාහිතෙ</b>ති අස්සෙ සන්ධාය වුත්තං, සුසික්ඛිතෙ නිබ්බිසෙවනෙති අත්ථො। <b>අථ දක්ඛථ මෙ වෙග</b>න්ති අථ මෙ පරක්කමං පස්සිස්සථාති।
bod:සත්තූනං ගණ්හනං නාම මය්හං භාරො, ගච්ඡ ත්වං න්හත්වා අලඞ්කරිත්වා පාසාදං ආරුහාති තං උය්යොජෙසි। මද්දරාජාපිස්ස පරිහාරකරණත්ථං අමච්චෙ පහිණි। තෙ තස්ස මහානසද්වාරෙයෙව සාණිං පරික්ඛිපිත්වා කප්පකෙ උපට්ඨපෙසුං। සො කතමස්සුකම්මො සීසංන්හාතො සබ්බාලඞ්කාරපටිමණ්ඩිතො අමච්චාදීහි පරිවුතො “පාසාදං අභිරුහිස්සාමී”ති දිසා විලොකෙත්වා අප්ඵොටෙසි। ඔලොකිතඔලොකිතට්ඨානං විකම්පි। සො “ඉදානි මෙ පරක්කමං පස්සිස්සථා”ති ආහ। තමත්ථං පකාසෙන්තො සත්ථා අනන්තරං ගාථමාහ –
gax:76:“තඤ්ච තත්ථ උදික්ඛිංසු, රඤ්ඤො මද්දස්සන්තෙපුරෙ।
gae:විජම්භමානං සීහංව, ඵොටෙන්තං දිගුණං භුජ”න්ති॥
bod:තස්සත්ථො <pb V=5.301/> <pb P=5.310/> – තඤ්ච තත්ථ විජම්භන්තං අප්ඵොටෙන්තං රඤ්ඤො අන්තෙපුරෙ වාතපානානි විවරිත්වා ඉත්ථියො උදික්ඛිංසූති।
bod:අථස්ස මද්දරාජා කතආනෙඤ්ජකාරණං අලඞ්කතවරවාරණං පෙසෙසි। සො සමුස්සිතසෙතච්ඡත්තං හත්ථික්ඛන්ධං ආරුය්හ “පභාවතිං ආනෙථා”ති තම්පි පච්ඡතො නිසීදාපෙත්වා චතුරඞ්ගිනියා සෙනාය පරිවුතො පාචීනද්වාරෙන <pb M=5.329/> නික්ඛමිත්වා පරසෙනං ඔලොකෙත්වා “අහං කුසරාජා, ජීවිතත්ථිකා උරෙන නිපජ්ජන්තූ”ති තික්ඛත්තුං සීහනාදං නදිත්වා සත්තුමද්දනං අකාසි। තමත්ථං පකාසෙන්තො සත්ථා ආහ –
gax:77:“හත්ථික්ඛන්ධඤ්ච ආරුය්හ, ආරොපෙත්වා පභාවතිං।
gae:සඞ්ගාමං ඔතරිත්වාන, සීහනාදං නදී කුසො॥
gax:78:“තස්ස තං නදතො සුත්වා, සීහස්සෙවිතරෙ මිගා।
gae:ඛත්තියා විපලායිංසු, කුසසද්දභයට්ටිතා॥
gax:79:“හත්ථාරොහා අනීකට්ඨා, රථිකා පත්තිකාරකා।
gae:අඤ්ඤමඤ්ඤස්ස ඡින්දන්ති, කුසසද්දභයට්ටිතා॥
gax:80:“තස්මිං සඞ්ගාමසීසස්මිං, පස්සිත්වා හට්ඨමානසො।
gae:කුසස්ස රඤ්ඤො දෙවින්දො, අදා වෙරොචනං මණිං॥
gax:81:“සො තං විජ්ඣිත්වා සඞ්ගාමං, ලද්ධා වෙරොචනං මණිං।
gae:හත්ථික්ඛන්ධගතො රාජා, පාවෙක්ඛි නගරං පුරං॥
gax:82:“ජීවග්ගාහං ගහෙත්වාන, බන්ධිත්වා සත්ත ඛත්තියෙ।
gae:සසුරස්සූපනාමෙසි, ඉමෙ තෙ දෙව සත්තවො॥
gax:83:“සබ්බෙව තෙ වසං ගතා, අමිත්තා විහතා තව।
gae:කාමං කරොහි තෙ තයා, මුඤ්ච වා තෙ හනස්සු වා”ති॥
bod:තත්ථ <pb V=5.302/> <b>විපලායිංසූ</b>ති සතිං පච්චුපට්ඨාපෙතුං අසක්කොන්තා විපල්ලත්ථචිත්තා භිජ්ජිංසු। <b>කුසසද්දභයට්ටිතා</b>ති කුසරඤ්ඤො සද්දං නිස්සාය ජාතෙන භයෙන උපද්දුතා මූළ්හචිත්තා। <b>අඤ්ඤමඤ්ඤස්ස ඡින්දන්තී</b>ති අඤ්ඤමඤ්ඤං ඡින්දන්ති මද්දන්ති। “භින්දිංසූ”තිපි පාඨො। <b>තස්මි</b>න්ති එවං බොධිසත්තස්ස සද්දසවනෙනෙව සඞ්ගාමෙ භින්නෙ තස්මිං සඞ්ගාමසීසෙ තං මහාසත්තස්ස පරක්කමං පස්සිත්වා තුට්ඨහදයො සක්කො වෙරොචනං නාම මණික්ඛන්ධං තස්ස අදාසි। <b>නගරං පුර</b>න්ති නගරසඞ්ඛාතං පුරං। <b>බන්ධිත්වා</b>ති තෙසඤ්ඤෙව උත්තරි සාටකෙන පච්ඡාබාහං බන්ධිත්වා। <b>කාමං කරොහි තෙ තයා</b>ති ත්වං අත්තනො කාමං ඉච්ඡං රුචිං කරොහි, එතෙ හි තයා දාසා කතායෙවාති।
bod:රාජා <pb P=5.311/> <pb M=5.330/> ආහ –
gax:84:“තුය්හෙව සත්තවො එතෙ, න හි තෙ මය්හ සත්තවො।
gae:ත්වඤ්ඤෙව නො මහාරාජ, මුඤ්ච වා තෙ හනස්සු වා”ති॥
bod:තත්ථ <b>ත්වඤ්ඤෙව නො</b>ති, මහාරාජ, ත්වංයෙව අම්හාකං ඉස්සරොති।
bod:එවං <pb V=5.303/> වුත්තෙ මහාසත්තො “කිං ඉමෙහි මාරිතෙහි, මා තෙසං ආගමනං නිරත්ථකං හොතු, පභාවතියා කනිට්ඨා සත්ත මද්දරාජධීතරො අත්ථි, තා නෙසං දාපෙස්සාමී”ති චින්තෙත්වා ගාථමාහ –
gax:85:“ඉමා තෙ ධීතරො සත්ත, දෙවකඤ්ඤූපමා සුභා।
gae:දදාහි නෙසං එකෙකං, හොන්තු ජාමාතරො තවා”ති॥
bod:අථ නං රාජා ආහ –
gax:86:“අම්හාකඤ්චෙව තාසඤ්ච, ත්වං නො සබ්බෙසමිස්සරො।
gae:ත්වඤ්ඤෙව නො මහාරාජ, දෙහි නෙසං යදිච්ඡසී”ති॥
bod:තත්ථ <b>ත්වං නො සබ්බෙස</b>න්ති, මහාරාජ කුසනරින්ද, කිං වදෙසි, ත්වඤ්ඤෙව එතෙසඤ්ච සත්තන්නං රාජූනං මමඤ්ච ඉමාසඤ්ච සබ්බෙසං නො ඉස්සරො। <b>යදිච්ඡසී</b>ති යදි ඉච්ඡසි, යස්ස වා යං දාතුං ඉච්ඡසි, තස්ස තං දෙහීති।
bod:එවං වුත්තෙ සො තා සබ්බාපි අලඞ්කාරාපෙත්වා එකෙකස්ස රඤ්ඤො එකෙකං අදාසි। තමත්ථං පකාසෙන්තො සත්ථා පඤ්ච ගාථායො අභාසි –
gax:87:“එකමෙකස්ස එකෙකං, අදා සීහස්සරො කුසො।
gae:ඛත්තියානං තදා තෙසං, රඤ්ඤො මද්දස්ස ධීතරො॥
gax:88:“පීණිතා තෙන ලාභෙන, තුට්ඨා සීහස්සරෙ කුසෙ।
gae:සකරට්ඨානි පායිංසු, ඛත්තියා සත්ත තාවදෙ॥
gax:89:“පභාවතිඤ්ච ආදාය, මණිං වෙරොචනං සුභං।
gae:කුසාවතිං කුසො රාජා, අගමාසි මහබ්බලො॥
gax:90:“ත්යස්සු එකරථෙ යන්තා, පවිසන්තා කුසාවතිං।
gae:සමානා වණ්ණරූපෙන, නාඤ්ඤමඤ්ඤාතිරොචිසුං॥
gax:91:“මාතා <pb M=5.331/> පුත්තෙන සංගච්ඡි, උභයො ච ජයම්පතී।
gae:සමග්ගා තෙ තදා ආසුං, ඵීතං ධරණිමාවසු”න්ති॥
bod:තත්ථ <b>පීණිතා</b>ති සන්තප්පිතා। <b>පායිංසූ</b>ති ඉදානි අප්පමත්තා භවෙය්යාථාති කුසනරින්දෙන ඔවදිතා අගමංසු। <b>අගමාසී</b>ති කතිපාහං වසිත්වා “අම්හාකං රට්ඨං <pb P=5.312/> ගමිස්සාමා”ති සසුරං ආපුච්ඡිත්වා ගතො। <b>එකරථෙ යන්තා</b>ති ද්වෙපි එකරථං අභිරුය්හ ගච්ඡන්තා। <b>සමානා වණ්ණරූපෙනා</b>ති වණ්ණෙන ච රූපෙන ච සමානා හුත්වා। <b>නාඤ්ඤමඤ්ඤාතිරොචිසු</b>න්ති එකො එකං නාතික්කමි। මණිරතනානුභාවෙන කිර මහාසත්තො අභිරූපො අහොසි සුවණ්ණවණ්ණො සොභග්ගප්පත්තො, සො කිර පුබ්බෙ පච්චෙකබුද්ධස්ස පිණ්ඩපාතනිස්සන්දෙන බුද්ධපටිමාකරණනිස්සන්දෙන ච එවං තෙජවන්තො අහොසි। <b>සංගච්ඡී</b>ති අථස්ස මාතා මහාසත්තස්ස ආගමනං සුත්වා නගරෙ භෙරිං චරාපෙත්වා මහාසත්තස්ස බහුං පණ්ණාකාරං ආදාය පච්චුග්ගමනං කත්වා සමාගච්ඡි। සොපි මාතරා සද්ධිංයෙව නගරං පදක්ඛිණං කත්වා සත්තාහං ඡණකීළං කීළිත්වා අලඞ්කතපාසාදතලං අභිරුහි। තෙපි උභො ජයම්පතිකා සමග්ගා අහෙසුං, තතො පට්ඨාය යාවජීවං සමග්ගා සම්මොදමානා ඵීතං ධරණිං අජ්ඣාවසිංසූති।
bod:සත්ථා <pb V=5.304/> ඉමං ධම්මදෙසනං ආහරිත්වා සච්චානි පකාසෙත්වා ජාතකං සමොධානෙසි, සච්චපරියොසානෙ උක්කණ්ඨිතභික්ඛු සොතාපත්තිඵලෙ පතිට්ඨහි। තදා මාතාපිතරො මහාරාජකුලානි අහෙසුං, කනිට්ඨො ආනන්දො, ඛුජ්ජා ඛුජ්ජුත්තරා, පභාවතී රාහුලමාතා, පරිසා බුද්ධපරිසා, කුසරාජා පන අහමෙව අහොසින්ති।
cen:කුසජාතකවණ්ණනා පඨමා।
bod:[532] 2. සොණනන්දජාතකවණ්ණනා
bod:<b>දෙවතා නුසි ගන්ධබ්බො</b>ති ඉදං සත්ථා ජෙතවනෙ විහරන්තො මාතුපොසකභික්ඛුං ආරබ්භ කථෙසි। වත්ථු <b>සාමජාතකෙ</b> (ජා॰ 2.22.296 ආදයො) වත්ථුසදිසං। තදා පන සත්ථා “මා, භික්ඛවෙ, ඉමං භික්ඛුං උජ්ඣායිත්ථ, පොරාණකපණ්ඩිතා සකලජම්බුදීපෙ රජ්ජං ලභමානාපි තං අග්ගහෙත්වා මාතාපිතරො පොසිංසුයෙවා”ති වත්වා අතීතං ආහරි।
bod:අතීතෙ <pb M=5.332/> බාරාණසී බ්රහ්මවඩ්ඪනං නාම නගරං අහොසි। තත්ථ මනොජො නාම රාජා රජ්ජං කාරෙසි। තත්ථ අඤ්ඤතරො අසීතිකොටිවිභවො බ්රාහ්මණමහාසාලො අපුත්තකො අහොසි। තස්ස බ්රාහ්මණී තෙනෙව “භොති පුත්තං පත්ථෙහී”ති වුත්තා පත්ථෙසි। අථ බොධිසත්තො බ්රහ්මලොකා චවිත්වා තස්සා කුච්ඡිස්මිං පටිසන්ධිං ගණ්හි, ජාතස්ස චස්ස “සොණකුමාරො”ති නාමං කරිංසු। තස්ස පදසා ගමනකාලෙ අඤ්ඤොපි සත්තො බ්රහ්මලොකා චවිත්වා තස්සායෙව කුච්ඡිම්හි පටිසන්ධිං ගණ්හි, තස්ස ජාතස්ස “නන්දකුමාරො”ති නාමං කරිංසු। තෙසං උග්ගහිතවෙදානං සබ්බසිප්පෙසු නිප්ඵත්තිං පත්තානං වයප්පත්තානං රූපසම්පදං දිස්වා බ්රාහ්මණො බ්රාහ්මණිං ආමන්තෙත්වා “භොති පුත්තං සොණකුමාරං ඝරබන්ධනෙන බන්ධිස්සාමා”ති ආහ। සා “සාධූ”ති සම්පටිච්ඡිත්වා පුත්තස්ස තමත්ථං ආචික්ඛි <pb P=5.313/>। සො “අලං, අම්ම, මය්හං ඝරාවාසෙන, අහං යාවජීවං තුම්හෙ පටිජග්ගිත්වා තුම්හාකං අච්චයෙන හිමවන්තං පවිසිත්වා පබ්බජිස්සාමී”ති ආහ। සා බ්රාහ්මණස්ස එතමත්ථං ආරොචෙසි।
bod:තෙ පුනප්පුනං කථෙන්තාපි තස්ස චිත්තං අලභිත්වා නන්දකුමාරං ආමන්තෙත්වා “තාත, තෙන හි ත්වං කුටුම්බං පටිපජ්ජාහී”ති වත්වා “නාහං භාතරා ඡඩ්ඩිතඛෙළං සීසෙන උක්ඛිපාමි, අහම්පි තුම්හාකං අච්චයෙන භාතරාව සද්ධිං පබ්බජිස්සාමී”ති වුත්තෙ තෙසං වචනං සුත්වා “ඉමෙ ද්වෙ එවං තරුණාව කාමෙ පජහන්ති, කිමඞ්ගං පන මයං, සබ්බෙයෙව පබ්බජිස්සාමා”ති චින්තෙත්වා, “තාතා <pb V=5.305/>, කිං වො අම්හාකං අච්චයෙන පබ්බජ්ජාය, ඉදානෙව සබ්බෙ මයං පබ්බජිස්සාමා”ති රඤ්ඤො ආරොචෙත්වා සබ්බං ධනං දානමුඛෙ විස්සජ්ජෙත්වා දාසජනං භුජිස්සං කත්වා ඤාතීනං දාතබ්බයුත්තකං දත්වා චත්තාරොපි ජනා බ්රහ්මවඩ්ඪනනගරා නික්ඛමිත්වා හිමවන්තපදෙසෙ පඤ්චපදුමසඤ්ඡන්නං සරං නිස්සාය රමණීයෙ වනසණ්ඩෙ අස්සමං මාපෙත්වා පබ්බජිත්වා තත්ථ වසිංසු। උභොපි භාතරො මාතාපිතරො පටිජග්ගිංසු, තෙසං පාතොව දන්තකට්ඨඤ්ච මුඛධොවනඤ්ච දත්වා පණ්ණසාලඤ්ච පරිවෙණඤ්ච සම්මජ්ජිත්වා පානීයං පරිභොජනීයං උපට්ඨපෙත්වා අරඤ්ඤතො මධුරඵලාඵලානි ආහරිත්වා මාතාපිතරො ඛාදාපෙන්ති, උණ්හෙන වා සීතෙන වා වාරිනා න්හාපෙන්ති, ජටා සොධෙන්ති, පාදපරිකම්මාදීනි තෙසං කරොන්ති।
bod:එවං <pb M=5.333/> අද්ධානෙ ගතෙ නන්දපණ්ඩිතො “මයා ආභතඵලාඵලානෙව පඨමං මාතාපිතරො ඛාදාපෙස්සාමී”ති පුරතො ගන්ත්වා හිය්යො ච පරහිය්යො ච ගහිතට්ඨානතො යානි වා තානි වා පාතොව ආහරිත්වා මාතාපිතරො ඛාදාපෙසි। තෙ තානි ඛාදිත්වා මුඛං වික්ඛාලෙත්වා උපොසථිකා භවන්ති। සොණපණ්ඩිතො පන දූරං ගන්ත්වා මධුරමධුරානි සුපක්කසුපක්කානි ආහරිත්වා උපනාමෙසි। අථ නං, “තාත, කනිට්ඨෙන තෙ ආභතානි මයං පාතොව ඛාදිත්වා උපොසථිකා ජාතා, න ඉදානි නො අත්ථො”ති වදන්ති। ඉති තස්ස ඵලාඵලානි පරිභොගං න ලභන්ති විනස්සන්ති, පුනදිවසෙසුපි තථෙවාති <pb P=5.314/>। එවං සො පඤ්චාභිඤ්ඤතාය දූරං ගන්ත්වාපි ආහරති, තෙ පන න ඛාදන්ති।
bod:අථ මහාසත්තො චින්තෙසි – “මාතාපිතරො මෙ සුඛුමාලා, නන්දො ච යානි වා තානි වා අපක්කදුප්පක්කානි ඵලාඵලානි ආහරිත්වා ඛාදාපෙති, එවං සන්තෙ ඉමෙ න චීරං පවත්තිස්සන්ති, වාරෙස්සාමි න”න්ති। අථ නං සො ආමන්තෙත්වා “නන්ද, ඉතො පට්ඨාය ඵලාඵලං ආහරිත්වා මමාගමනං පටිමානෙහි, උභොපි එකතොව ඛාදාපෙස්සාමා”ති ආහ। සො එවං වුත්තෙපි අත්තනො පුඤ්ඤං පච්චාසීසන්තො න තස්ස වචනමකාසි। මහාසත්තො “නන්දො මම වචනං අකරොන්තො අයුත්තං කරොති, පලාපෙස්සාමි නං, තතො එකකොව මාතාපිතරො පටිජග්ගිස්සාමී”ති චින්තෙත්වා “නන්ද, ත්වං අනොවාදකො පණ්ඩිතානං වචනං න කරොසි, අහං ජෙට්ඨො, මාතාපිතරො මමෙව භාරො, අහමෙව නෙසං පටිජග්ගිස්සාමි, ත්වං ඉධ වසිතුං න ලච්ඡසි, අඤ්ඤත්ථ යාහී”ති තස්ස අච්ඡරං පහරි।
bod:සො තෙන පලාපිතො තස්ස සන්තිකෙ ඨාතුං අසක්කොන්තො තං වන්දිත්වා මාතාපිතරො උපසඞ්කමිත්වා තමත්ථං ආරොචෙත්වා අත්තනො පණ්ණසාලං පවිසිත්වා කසිණං ඔලොකෙත්වා තං දිවසමෙව <pb V=5.306/> පඤ්ච අභිඤ්ඤායො අට්ඨ සමාපත්තියො නිබ්බත්තෙත්වා චින්තෙසි – “අහං සීනෙරුපාදතො රතනවාලුකා ආහරිත්වා මම භාතු පණ්ණසාලාය පරිවෙණෙ ඔකිරිත්වා භාතරං ඛමාපෙතුං පහොමි, එවම්පි න සොභිස්සති, අනොතත්තතො උදකං ආහරිත්වා මම භාතු පණ්ණසාලාය පරිවෙණෙ ඔසිඤ්චිත්වා භාතරං ඛමාපෙතුං පහොමි, එවම්පි න සොභිස්සති, සචෙ මෙ භාතරං දෙවතානං වසෙන ඛමාපෙය්යං, චත්තාරො ච මහාරාජානො සක්කඤ්ච ආනෙත්වා භාතරං ඛමාපෙතුං පහොමි, එවම්පි න සොභිස්සති <pb M=5.334/>, සකලජම්බුදීපෙ මනොජං අග්ගරාජානං ආදිං කත්වා රාජානො ආනෙත්වා ඛමාපෙස්සාමි, එවං සන්තෙ මම භාතු ගුණො සකලජම්බුදීපෙ අවත්ථරිත්වා ගමිස්සති, චන්දිමසූරියො විය පඤ්ඤායිස්සතී”ති। සො තාවදෙව ඉද්ධියා ගන්ත්වා බ්රහ්මවඩ්ඪනනගරෙ තස්ස රඤ්ඤො නිවෙසනද්වාරෙ ඔතරිත්වා ඨිතො “එකො කිර <pb P=5.315/> වො තාපසො දට්ඨුකාමො”ති රඤ්ඤො ආරොචාපෙසි। රාජා “කිං පබ්බජිතස්ස මයා දිට්ඨෙන, ආහාරත්ථාය ආගතො භවිස්සතී”ති භත්තං පහිණි, සො භත්තං න ඉච්ඡි। තණ්ඩුලං පහිණි, තණ්ඩුලං න ඉච්ඡි। වත්ථානි පහිණි, වත්ථානි න ඉච්ඡි। තම්බූලං පහිණි, තම්බූලං න ඉච්ඡි। අථස්ස සන්තිකෙ දූතං පෙසෙසි, “කිමත්ථං ආගතොසී”ති। සො දූතෙන පුට්ඨො “රාජානං උපට්ඨහිතුං ආගතොම්හී”ති ආහ। රාජා තං සුත්වා “බහූ මම උපට්ඨාකා, අත්තනොව තාපසධම්මං කරොතූ”ති පෙසෙසි। සො තං සුත්වා “අහං තුම්හාකං අත්තනො බලෙන සකලජම්බුදීපෙ රජ්ජං ගහෙත්වා දස්සාමී”ති ආහ।
bod:තං සුත්වා රාජා චින්තෙසි – “පබ්බජිතා නාම පණ්ඩිතා, කිඤ්චි උපායං ජානිස්සන්තී”ති තං පක්කොසාපෙත්වා ආසනෙ නිසීදාපෙත්වා වන්දිත්වා “භන්තෙ, තුම්හෙ කිර මය්හං සකලජම්බුදීපරජ්ජං ගහෙත්වා දස්සථා”ති පුච්ඡි। “ආම මහාරාජා”ති। “කථං ගණ්හිස්සථා”ති? “මහාරාජ, අන්තමසො ඛුද්දකමක්ඛිකාය පිවනමත්තම්පි ලොහිතං කස්සචි අනුප්පාදෙත්වා තව ධනච්ඡෙදං අකත්වා අත්තනො ඉද්ධියාව ගහෙත්වා දස්සාමි, අපිච කෙවලං පපඤ්චං අකත්වා අජ්ජෙව නික්ඛමිතුං වට්ටතී”ති। සො තස්ස වචනං සද්දහිත්වා සෙනඞ්ගපරිවුතො නගරා නික්ඛමි। සචෙ සෙනාය උණ්හං හොති, නන්දපණ්ඩිතො අත්තනො ඉද්ධියා ඡායං කත්වා සීතං කරොති, දෙවෙ වස්සන්තෙ සෙනාය උපරි වස්සිතුං න දෙති, සීතං වා උණ්හං වා වාරෙති, මග්ගෙ ඛාණුකණ්ටකාදයො සබ්බපරිස්සයෙ අන්තරධාපෙති, මග්ගං කසිණමණ්ඩලං විය සමං කත්වා සයං ආකාසෙ චම්මඛණ්ඩං පත්ථරිත්වා පල්ලඞ්කෙන නිසින්නො සෙනාය පරිවුතො ගච්ඡති।
bod:එවං සෙනං ආදාය පඨමං කොසලරට්ඨං ගන්ත්වා නගරස්සාවිදූරෙ ඛන්ධාවාරං නිවාසාපෙත්වා “යුද්ධං වා නො දෙතු සෙතච්ඡත්තං වා”ති කොසලරඤ්ඤො දූතං පාහෙසි। සො කුජ්ඣිත්වා “කිං අහං න රාජා”ති “යුද්ධං දම්මී”ති සෙනාය පුරක්ඛතො නික්ඛමි। ද්වෙ <pb P=5.316/> සෙනා යුජ්ඣිතුං ආරභිංසු <pb V=5.307/>। නන්දපණ්ඩිතො ද්වින්නම්පි අන්තරෙ අත්තනො නිසීදනං අජිනචම්මං මහන්තං කත්වා පසාරෙත්වා ද්වීහිපි <pb M=5.335/> සෙනාහි ඛිත්තසරෙ චම්මෙනෙව සම්පටිච්ඡි। එකසෙනායපි කොචි කණ්ඩෙන විද්ධො නාම නත්ථි, හත්ථගතානං පන කණ්ඩානං ඛයෙන ද්වෙපි සෙනා නිරුස්සාහා අට්ඨංසු। නන්දපණ්ඩිතො මනොජරාජස්ස සන්තිකං ගන්ත්වා “මා භායි, මහාරාජා”ති අස්සාසෙත්වා කොසලස්ස සන්තිකං ගන්ත්වා “මහාරාජ, මා භායි, නත්ථි තෙ පරිපන්ථො, තව රජ්ජං තවෙව භවිස්සති, කෙවලං මනොජරඤ්ඤො වසවත්තී හොහී”ති ආහ। සො තස්ස සද්දහිත්වා “සාධූ”ති සම්පටිච්ඡි। අථ නං මනොජස්ස සන්තිකං නෙත්වා “මහාරාජ, කොසලරාජා තෙ වසෙ වත්තති, ඉමස්ස රජ්ජං ඉමස්සෙව හොතූ”ති ආහ। සො “සාධූ”ති සම්පටිච්ඡිත්වා තං අත්තනො වසෙ වත්තෙත්වා ද්වෙ සෙනා ආදාය අඞ්ගරට්ඨං ගන්ත්වා අඞ්ගං ගහෙත්වා තතො මගධරට්ඨන්ති එතෙනුපායෙන සකලජම්බුදීපෙ රාජානො අත්තනො වසෙ වත්තෙත්වා තතො තෙහි පරිවුතො බ්රහ්මවඩ්ඪනනගරමෙව ගතො। රජ්ජං ගණ්හන්තො පනෙස සත්තන්නං සංවච්ඡරානං උපරි සත්තදිවසාධිකෙහි සත්තමාසෙහි ගණ්හි। සො එකෙකරාජධානිතො නානප්පකාරං ඛජ්ජභොජනං ආහරාපෙත්වා එකසතරාජානො ගහෙත්වා තෙහි සද්ධිං සත්තාහං මහාපානං පිවි।
bod:නන්දපණ්ඩිතො “යාව රාජා සත්තාහං ඉස්සරියසුඛං අනුභොති, තාවස්ස අත්තානං න දස්සෙස්සාමී”ති උත්තරකුරුම්හි පිණ්ඩාය චරිත්වා හිමවන්තෙ කඤ්චනගුහාද්වාරෙ සත්තාහං වසි। මනොජොපි සත්තමෙ දිවසෙ අත්තනො මහන්තං සිරිවිභවං ඔලොකෙත්වා “අයං යසො න මය්හං මාතාපිතූහි, න අඤ්ඤෙහි දින්නො, නන්දතාපසං නිස්සාය උප්පන්නො, තං ඛො පන මෙ අපස්සන්තස්ස අජ්ජ සත්තමො දිවසො, කහං නු ඛො මෙ යසදායකො”ති නන්දපණ්ඩිතං සරි। සො තස්ස අනුස්සරණභාවං ඤත්වා ආගන්ත්වා පුරතො ආකාසෙ අට්ඨාසි। රාජා තං දිස්වා චින්තෙසි – “අහං ඉමස්ස තාපසස්ස දෙවතාභාවං වා මනුස්සභාවං වා න ජානාමි, සචෙ එස <pb P=5.317/> මනුස්සො භවෙය්ය, සකලජම්බුදීපරජ්ජං එතස්සෙව දස්සාමි। අථ දෙවො, සක්කාරමස්ස කරිස්සාමී”ති। සො තං වීමංසන්තො පඨමං ගාථමාහ –
gax:92:“දෙවතා නුති ගන්ධබ්බො, අදු සක්කො පුරින්දදො।
gae:මනුස්සභූතො ඉද්ධිමා, කථං ජානෙමු තං මය”න්ති॥
bod:සො තස්ස වචනං සුත්වා සභාවමෙව කථෙන්තො දුතියං ගාථමාහ –
gax:93:“නාපි <pb V=5.308/> <pb M=5.336/> දෙවො න ගන්ධබ්බො, නාපි සක්කො පුරින්දදො।
gae:මනුස්සභූතො ඉද්ධිමා, එවං ජානාහි භාරධා”ති॥
bod:තත්ථ <b>භාරධා</b>ති රට්ඨභාරධාරිතාය නං එවං ආලපති।
bod:තං සුත්වා රාජා “මනුස්සභූතො කිරායං මය්හං එවං බහුපකාරො, මහන්තෙන යසෙන නං සන්තප්පෙස්සාමී”ති චින්තෙත්වා ආහ –
gax:94:“කතරූපමිදං භොතො, වෙය්යාවච්චං අනප්පකං।
gae:දෙවම්හි වස්සමානම්හි, අනොවස්සං භවං අකා॥
gax:95:“තතො වාතාතපෙ ඝොරෙ, සීතච්ඡායං භවං අකා।
gae:තතො අමිත්තමජ්ඣෙසු, සරතාණං භවං අකා॥
gax:96:“තතො ඵීතානි රට්ඨානි, වසිනො තෙ භවං අකා।
gae:තතො එකසතං ඛත්යෙ, අනුයන්තෙ භවං අකා॥
gax:97:“පතීතාස්සු මයං භොතො, වද තං භඤ්ජමිච්ඡසි।
gax:හත්ථියානං අස්සරථං, නාරියො ච අලඞ්කතා।
gae:නිවෙසනානි රම්මානි, මයං භොතො දදාමසෙ॥
gax:98:“අථ වඞ්ගෙ වා මගධෙ, මයං භොතො දදාමසෙ।
gae:අථ වා අස්සකාවන්තී, සුමනා දම්ම තෙ මයං॥
gax:99:“උපඩ්ඪං වාපි රජ්ජස්ස, මයං භොතො දදාමසෙ।
gae:සචෙ තෙ අත්ථො රජ්ජෙන, අනුසාස යදිච්ඡසී”ති॥
bod:තත්ථ <b>කතරූපමිද</b>න්ති කතසභාවං। <b>වෙය්යාවච්ච</b>න්ති කායවෙය්යාවතිකකම්මං। <b>අනොවස්ස</b>න්ති අවස්සං, යථා දෙවො න වස්සති <pb P=5.318/>, තථා කතන්ති අත්ථො। <b>සීතච්ඡාය</b>න්ති සීතලං ඡායං। <b>වසිනො තෙ</b>ති තෙ රට්ඨවාසිනො අම්හාකං වසවත්තිනො। <b>ඛත්යෙ</b>ති ඛත්තියෙ, අට්ඨකථායං පන අයමෙව පාඨො। <b>පතීතාස්සු</b> <pb V=5.309/> <b>මය</b>න්ති තුට්ඨා මයං। <b>වද තං භඤ්ජමිච්ඡසී</b>ති <b>භඤ්ජ</b>න්ති රතනස්සෙතං නාමං, වරං තෙ දදාමි, යං රතනං ඉච්ඡසි, තං වදෙහීති අත්ථො। <b>“හත්ථියාන”න්තිආදීහි සරූපතො තං තං රතනං දස්සෙති</b> <pb M=5.337/> <b>। අස්සකාවන්තී</b>අස්සකරට්ඨං වා අවන්තිරට්ඨං වා। ර<b>ජ්ජෙනා</b>ති සචෙපි තෙ සකලජම්බුදීපරජ්ජෙන අත්ථො, තම්පි තෙ දත්වා අහං ඵලකාවුධහත්ථො තුම්හාකං රථස්ස පුරතො ගමිස්සාමීති දීපෙති। <b>යදිච්ඡසී</b>ති එතෙසු මයා වුත්තප්පකාරෙසු යං ඉච්ඡසි, තං අනුසාස ආණාපෙහීති।
bod:තං සුත්වා නන්දපණ්ඩිතො අත්තනො අධිප්පායං ආවිකරොන්තො ආහ –
gax:100:“න මෙ අත්ථොපි රජ්ජෙන, නගරෙන ධනෙන වා।
gae:අථොපි ජනපදෙන, අත්ථො මය්හං න විජ්ජතී”ති॥
bod:“සචෙ තෙ මයි සිනෙහො අත්ථි, එකං මෙ වචනං කරොහී”ති වත්වා ගාථාද්වයමාහ –
gax:101:“භොතොව රට්ඨෙ විජිතෙ, අරඤ්ඤෙ අත්ථි අස්සමො।
gae:පිතා මය්හං ජනෙත්තී ච, උභො සම්මන්ති අස්සමෙ॥
gax:102:“තෙසාහං පුබ්බාචරියෙසු, පුඤ්ඤං න ලභාමි කාතවෙ।
gae:භවන්තං අජ්ඣාවරං කත්වා, සොණං යාචෙමු සංවර”න්ති॥
bod:තත්ථ <b>රට්ඨෙ</b>ති රජ්ජෙ। <b>විජිතෙ</b>ති ආණාපවත්තිට්ඨානෙ। <b>අස්සමො</b>ති හිමවන්තාරඤ්ඤෙ එකො අස්සමො අත්ථි। <b>සම්මන්තී</b>ති තස්මිං අස්සමෙ වසන්ති। <b>තෙසාහ</b>න්ති තෙසු අහං। <b>කාතවෙ</b>ති වත්තපටිවත්තඵලාඵලාහරණසඞ්ඛාතං පුඤ්ඤං කාතුං න ලභාමි, භාතා මෙ සොණපණ්ඩිතො නාම මමෙකස්මිං අපරාධෙ මා ඉධ වසීති මං පලාපෙසි। <b>අජ්ඣාවර</b>න්ති අධිආවරං තෙ මයං භවන්තං සපරිවාරං කත්වා සොණපණ්ඩිතං සංවරං යාචෙමු, ආයතිං සංවරං යාචාමාති අත්ථො। “යාචෙමිමං වර”න්තිපි පාඨො, මයං තයා සද්ධිං සොණං යාචෙය්යාම ඛමාපෙය්යාම, ඉමං වරං තව සන්තිකා ගණ්හාමීති අත්ථො।
bod:අථ නං රාජා ආහ –
gax:103:“කරොමි <pb V=5.310/> තෙ තං වචනං, යං මං භණසි බ්රාහ්මණ।
gae:එතඤ්ච ඛො නො අක්ඛාහි, කීවන්තො හොන්තු යාචකා”ති॥
bod:තත්ථ <pb P=5.319/> <pb M=5.338/> <b>කරොමී</b>ති අහං සකලජම්බුදීපරජ්ජං දදමානො එත්තකං කිං න කරිස්සාමි, කරොමීති වදති। <b>කීවන්තො</b>ති කිත්තකා।
bod:නන්දපණ්ඩිතො ආහ –
gax:104:“පරොසතං ජානපදා, මහාසාලා ච බ්රාහ්මණා।
gax:ඉමෙ ච ඛත්තියා සබ්බෙ, අභිජාතා යසස්සිනො।
gae:භවඤ්ච රාජා මනොජො, අලං හෙස්සන්ති යාචකා”ති॥
bod:තත්ථ <b>ජානපදා</b>ති ගහපතී। <b>මහාසාලා ච බ්රාහ්මණා</b>ති සාරප්පත්තා බ්රාහ්මණා ච පරොසතායෙව। <b>අලං හෙස්සන්තී</b>ති පරියත්තා භවිස්සන්ති। <b>යාචකා</b>ති මමත්ථාය සොණපණ්ඩිතස්ස ඛමාපකා।
bod:අථ නං රාජා ආහ –
gax:105:“හත්ථී අස්සෙ ච යොජෙන්තු, රථං සන්නය්හ සාරථි।
gax:ආබන්ධනානි ගණ්හාථ, පාදාසුස්සාරයද්ධජෙ।
gae:අස්සමං තං ගමිස්සාමි, යත්ථ සම්මති කොසියො”ති॥
bod:තත්ථ <b>යොජෙන්තූ</b>ති හත්ථාරොහා හත්ථී, අස්සාරොහා ච අස්සෙ කප්පෙන්තු। <b>රථං සන්නය්හ සාරථී</b>ති සම්මසාරථි ත්වම්පි රථං සන්නය්හ। <b>ආබන්ධනානී</b>ති හත්ථිඅස්සරථෙසු ආබන්ධිතබ්බානි භණ්ඩානි ච ගණ්හථ। <b>පාදාසුස්සාරයද්ධජෙ</b>ති රථෙ ඨපිතධජපාදාසු ධජෙ උස්සාරයන්තු උස්සාපෙන්තු। <b>කොසියො</b>ති යස්මිං අස්සමෙ කොසියගොත්තො වසතීති।
gax:106:“තතො ච රාජා පායාසි, සෙනාය චතුරඞ්ගිනී।
gae:අගමා අස්සමං රම්මං, යත්ථ සම්මති කොසියො”ති॥ – අයං අභිසම්බුද්ධගාථා।
bod:තත්ථ <pb V=5.311/> <b>තතො චා</b>ති, භික්ඛවෙ, එවං වත්වා තතො සො රාජා එකසතඛත්තියෙ ගහෙත්වා මහතියා සෙනාය පරිවුතො නන්දපණ්ඩිතං පුරතො කත්වා නගරා නික්ඛමි। <b>චතුරඞ්ගීනී</b>ති චතුරඞ්ගිනියා සෙනාය අගමාසි, අන්තරමග්ගෙ වත්තමානොපි අවස්සං ගාමිතාය එවං වුත්තො। චතුවීසතිඅක්ඛොභණිසඞ්ඛාතෙන බලකායෙන සද්ධිං මග්ගං පටිපන්නස්ස තස්ස නන්දපණ්ඩිතො ඉද්ධානුභාවෙන අට්ඨුසභවිත්ථතං මග්ගං සමං මාපෙත්වා <pb M=5.339/> ආකාසෙ චම්මඛණ්ඩං පත්ථරිත්වා තත්ථ පල්ලඞ්කෙන නිසීදිත්වා සෙනාය පරිවුතො අලඞ්කතහත්ථික්ඛන්ධෙ නිසීදිත්වා ගච්ඡන්තෙන රඤ්ඤා සද්ධිං ධම්මයුත්තකථං කථෙන්තො සීතඋණ්හාදිපරිස්සයෙ වාරෙන්තො අගමාසි।
bod:අථස්ස අස්සමං පාපුණනදිවසෙ සොණපණ්ඩිතො “මම කනිට්ඨස්ස අතිරෙකසත්තමාසසත්තදිවසාධිකානි සත්ත වස්සානි <pb P=5.320/> නික්ඛන්තස්සා”ති ආවජ්ජෙත්වා “කහං නු ඛො සො එතරහී”ති දිබ්බෙන චක්ඛුනා ඔලොකෙන්තො “චතුවීසතිඅක්ඛොභණිපරිවාරෙන සද්ධිං එකසතරාජානො ගහෙත්වා මමඤ්ඤෙව ඛමාපෙතුං ආගච්ඡතී”ති දිස්වා චින්තෙසි – “ඉමෙහි රාජූහි චෙව පරිසාහි ච මම කනිට්ඨස්ස බහූනි පාටිහාරියානි දිට්ඨානි, මමානුභාවං අජානිත්වා ‘අයං කූටජටිලො අත්තනො පමාණං න ජානාති, අම්හාකං අය්යෙන සද්ධිං පයොජෙසී’ති මං වම්භෙන්තා කථෙන්තා අවීචිපරායණා භවෙය්යුං, ඉද්ධිපාටිහාරියං නෙසං දස්සෙස්සාමී”ති। සො චතුරඞ්ගුලමත්තෙන අංසං අඵුසන්තං ආකාසෙ කාජං ඨපෙත්වා අනොතත්තතො උදකං ආහරිතුං රඤ්ඤො අවිදූරෙ ආකාසෙන පායාසි। නන්දපණ්ඩිතො තං ආගච්ඡන්තං දිස්වා අත්තානං දස්සෙතුං අවිසහන්තො නිසින්නට්ඨානෙයෙව අන්තරධායිත්වා පලායිත්වා හිමවන්තං පාවිසි। මනොජරාජා පන තං රමණීයෙන ඉසිවෙසෙන තථා ආගච්ඡන්තං දිස්වා ගාථමාහ –
gax:107:“කස්ස කාදම්බයො කාජො, වෙහාසං චතුරඞ්ගුලං।
gae:අංසං අසම්ඵුසං එති, උදහාරාය ගච්ඡතො”ති॥
bod:තත්ථ <b>කාදම්බයො</b>ති කදම්බරුක්ඛමයො। <b>අංසං අසම්ඵුසං එතී</b>ති අංසං අසම්ඵුසන්තො සයමෙව ආගච්ඡති। <b>උදහාරායා</b>ති උදකං ආහරිතුං ගච්ඡන්තස්ස කස්ස එස කාජො එවං එති, කො නාම ත්වං, කුතො වා ආගච්ඡසීති।
bod:එවං වුත්තෙ මහාසත්තො ගාථාද්වයමාහ –
gax:108:“අහං <pb V=5.312/> සොණො මහාරාජ, තාපසො සහිතබ්බතො।
gae:භරාමි මාතාපිතරො, රත්තින්දිවමතන්දිතො॥
gax:109:“වනෙ ඵලඤ්ච මූලඤ්ච, ආහරිත්වා දිසම්පති।
gae:පොසෙමි මාතාපිතරො, පුබ්බෙ කතමනුස්සර”න්ති॥
bod:තත්ථ <pb M=5.340/> <b>සහිතබ්බතො</b>ති සහිතවතො සීලාචාරසම්පන්නො එකො තාපසො අහන්ති වදති। <b>භරාමී</b>ති පොසෙමි। <b>අතන්දිතො</b>ති අනලසො හුත්වා। <b>පුබ්බෙ කතමනුස්සර</b>න්ති තෙහි පුබ්බෙ කතං මය්හං ගුණං අනුස්සරන්තොති।
bod:තං සුත්වා රාජා තෙන සද්ධිං විස්සාසං කත්තුකාමො අනන්තරං ගාථමාහ –
gax:110:“ඉච්ඡාම <pb P=5.321/> අස්සමං ගන්තුං, යත්ථ සම්මති කොසියො।
gae:මග්ගං නො සොණ අක්ඛාහි, යෙන ගච්ඡෙමු අස්සම”න්ති॥
bod:තත්ථ <b>අස්සම</b>න්ති තුම්හාකං අස්සමපදං।
bod:අථ මහාසත්තො අත්තනො ආනුභාවෙන අස්සමපදගාමිමග්ගං මාපෙත්වා ගාථමාහ –
gax:111:“අයං එකපදී රාජ, යෙනෙතං මෙඝසන්නිභං।
gae:කොවිළාරෙහි සඤ්ඡන්නං, එත්ථ සම්මති කොසියො”ති॥
bod:තස්සත්ථො – මහාරාජ, අයං එකපදිකො ජඞ්ඝමග්ගො, ඉමිනා ගච්ඡථ, යෙන දිසාභාගෙන එතං මෙඝවණ්ණං සුපුප්ඵිතකොවිළාරසඤ්ඡන්නං වනං දිස්සති, එත්ථ මම පිතා කොසියගොත්තො වසති, එතස්ස සො අස්සමොති।
gax:112:“ඉදං වත්වාන පක්කාමි, තරමානො මහාඉසි।
gae:වෙහාසෙ අන්තලික්ඛස්මිං, අනුසාසිත්වාන ඛත්තියෙ॥
gax:113:“අස්සමං <pb V=5.313/> පරිමජ්ජිත්වා, පඤ්ඤාපෙත්වාන ආසනං।
gae:පණ්ණසාලං පවිසිත්වා, පිතරං පතිබොධයි॥
gax:114:“ඉමෙ ආයන්ති රාජානො, අභිජාතා යසස්සිනො।
gae:අස්සමා නික්ඛමිත්වාන, නිසීද ත්වං මහාඉසෙ॥
gax:115:“තස්ස තං වචනං සුත්වා, තරමානො මහාඉසි।
gae:අස්සමා නික්ඛමිත්වාන, සද්වාරම්හි උපාවිසී”ති॥ – ඉමා අභිසම්බුද්ධගාථා।
bod:තත්ථ <pb M=5.341/> <b>පක්කාමී</b>ති අනොතත්තං අගමාසි। <b>අස්සමං පරිමජ්ජිත්වා</b>ති, භික්ඛවෙ, සො ඉසි වෙගෙන අනොතත්තං ගන්ත්වා පානීයං ආදාය තෙසු රාජූසු අස්සමං අසම්පත්තෙසුයෙව ආගන්ත්වා පානීයඝටෙ පානීයමාළකෙ ඨපෙත්වා “මහාජනො පිවිස්සතී”ති වනකුසුමෙහි වාසෙත්වා සම්මජ්ජනිං ආදාය අස්සමං සම්මජ්ජිත්වා පණ්ණසාලද්වාරෙ පිතු ආසනං පඤ්ඤාපෙත්වා පවිසිත්වා පිතරං ජානාපෙසීති අත්ථො। <b>උපාවිසී</b>ති උච්චාසනෙ නිසීදි।
bod:බොධිසත්තස්ස මාතා පන තස්ස පච්ඡතො නීචට්ඨානෙ එකමන්තං නිසීදි। මහාසත්තො නීචාසනෙ නිසීදි। නන්දපණ්ඩිතොපි බොධිසත්තස්ස අනොතත්තතො පානීයං ආදාය අස්සමං ආගතකාලෙ රඤ්ඤො සන්තිකං ආගන්ත්වා අස්සමස්ස අවිදූරෙ ඛන්ධාවාරං නිවාසෙසි। අථ රාජා න්හත්වා සබ්බාලඞ්කාරපටිමණ්ඩිතො එකසතරාජපරිවුතො නන්දපණ්ඩිතං ගහෙත්වා මහන්තෙන සිරිසොභග්ගෙන බොධිසත්තං ඛමාපෙතුං අස්සමං පාවිසි। අථ නං තථා ආගච්ඡන්තං බොධිසත්තස්ස පිතා දිස්වා බොධිසත්තං පුච්ඡි, සොපිස්ස ආචික්ඛි। තමත්ථං <pb P=5.322/> පකාසෙන්තො සත්ථා ආහ –
gax:116:“තඤ්ච දිස්වාන ආයන්තං, ජලන්තංරිව තෙජසා।
gae:ඛත්යසඞ්ඝපරිබ්යූළ්හං, කොසියො එතදබ්රවි॥
gax:117:“කස්ස භෙරී මුදිඞ්ගා ච, සඞ්ඛා පණවදින්දිමා।
gae:පුරතො පටිපන්නානි, හාසයන්තා රථෙසභං॥
gax:118:“කස්ස කඤ්චනපට්ටෙන, පුථුනා විජ්ජුවණ්ණිනා।
gae:යුවා කලාපසන්නද්ධො, කො එති සිරියා ජලං॥
gax:119:“උක්කාමුඛපහට්ඨංව <pb V=5.314/>, ඛදිරඞ්ගාරසන්නිභං।
gae:මුඛඤ්ච රුචිරා භාති, කො එති සිරියා ජලං॥
gax:120:“කස්ස පග්ගහිතං ඡත්තං, සසලාකං මනොරමං।
gae:ආදිච්චරංසාවරණං, කො එති සිරියා ජලං॥
gax:121:“කස්ස අඞ්ගං පරිග්ගය්හ, වාලබීජනිමුත්තමං।
gae:චරන්ති වරපුඤ්ඤස්ස, හත්ථික්ඛන්ධෙන ආයතො॥
gax:122:“කස්ස <pb M=5.342/> සෙතානි ඡත්තානි, ආජානීයා ච වම්මිතා।
gae:සමන්තා පරිකීරෙන්ති, කො එති සිරියා ජලං॥
gax:123:“කස්ස එකසතං ඛත්යා, අනුයන්තා යසස්සිනො।
gae:සමන්තානුපරියන්ති, කො එති සිරියා ජලං॥
gax:124:“හත්ථිඅස්සරථපත්ති, සෙනා ච චතුරඞ්ගිනී।
gae:සමන්තානුපරියන්ති, කො එති සිරියා ජලං॥
gax:125:“කස්සෙසා මහතී සෙනා, පිට්ඨිතො අනුවත්තති।
gae:අක්ඛොභණී අපරියන්තා, සාගරස්සෙව ඌමියො॥
gax:126:“රාජාභිරාජා මනොජො, ඉන්දොව ජයතං පති।
gae:නන්දස්සජ්ඣාවරං එති, අස්සමං බ්රහ්මචාරිනං॥
gax:127:“තස්සෙසා මහතී සෙනා, පිට්ඨිතො අනුවත්තති।
gae:අක්ඛොභණී අපරියන්තා, සාගරස්සෙව ඌමියො”ති॥
bod:තත්ථ <b>ජලන්තංරිවා</b>ති ජලන්තං විය। <b>පටිපන්නානී</b>ති එතානි තූරියානි කස්ස පුරතො ආගච්ඡන්තීති අත්ථො। <b>හාසයන්තා</b>ති තොසෙන්තා। <b>කඤ්චනපට්ටෙනා</b>ති, තාත, කස්ස කඤ්චනමයෙන විජ්ජුවණ්ණෙන උණ්හීසපට්ටෙන නලාටන්තො පරික්ඛිත්තොති පුච්ඡති। <b>යුවා</b>ති තරුණො। <b>කලාපසන්නද්ධො</b>ති <pb V=5.315/> සන්නද්ධසරතූණීරො। <b>උක්කාමුඛපහට්ඨං වා</b>ති කම්මාරානං උද්ධනෙ පහට්ඨං සුවණ්ණං විය। <b>ඛදිරඞ්ගාරසන්නිභ</b>න්ති වීතච්චිතඛදිරඞ්ගාරවණ්ණං। <b>ආදිච්චරංසාවරණ</b>න්තිආදිච්චරංසීනං ආවරණං। <b>අඞ්ගං පරිග්ගය්හා</b>ති අඞ්ගං පරිග්ගහෙත්වා, සරීරං පරික්ඛිපිත්වාති අත්ථො। <b>වාලබීජනිමුත්තම</b>න්ති වාලබීජනිං උත්තමං <pb P=5.323/>। <b>චරන්තී</b>ති සඤ්චරන්ති। <b>ඡත්තානී</b>ති ආජානීයපිට්ඨෙ නිසින්නානං ධාරිතඡත්තානි। <b>පරිකීරෙන්තී</b>ති තස්ස සමන්තා සබ්බදිසාභාගෙසු පරිකීරයන්ති। <b>චතුරඞ්ගිනී</b>ති එතෙහි හත්ථිආදීහි චතූහි අඞ්ගෙහි සමන්නාගතා। <b>අක්ඛොභණී</b>ති ඛොභෙතුං න සක්කා। <b>සාගරස්සෙවා</b>ති සාගරස්ස ඌමියො විය අපරියන්තා। <b>රාජාභිරාජා</b>ති එකසතරාජූනං පූජිතො, තෙසං වා අධිකො රාජාති රාජාභිරාජා। <b>ජයතං පතී</b>ති ජයප්පත්තානං තාවතිංසානං ජෙට්ඨකො। <b>අජ්ඣාවර</b>න්ති මමං ඛමාපනත්ථාය නන්දස්ස පරිසභාවං උපගන්ත්වා එති।
bod:සත්ථා <pb M=5.343/> ආහ –
gax:128:“අනුලිත්තා චන්දනෙන, කාසිකුත්තමධාරිනො।
gae:සබ්බෙ පඤ්ජලිකා හුත්වා, ඉසීනං අජ්ඣුපාගමු”න්ති॥
bod:තත්ථ <b>ඉසීනං අජ්ඣුපාගමු</b>න්ති, භික්ඛවෙ, සබ්බෙපි තෙ රාජානො සුරභිචන්දනෙන අනුලිත්තා උත්තමකාසිකවත්ථධාරිනො සිරසි පතිට්ඨාපිතඅඤ්ජලී හුත්වා ඉසීනං සන්තිකං උපගතා।
bod:තතො මනොජො රාජා තං වන්දිත්වා එකමන්තං නිසින්නො පටිසන්ථාරං කරොන්තො ගාථාද්වයමාහ –
gax:129:“කච්චි නු භොතො කුසලං, කච්චි භොතො අනාමයං।
gae:කච්චි උඤ්ඡෙන යාපෙථ, කච්චි මූලඵලා බහූ॥
gax:130:“කච්චි ඩංසා මකසා ච, අප්පමෙව සරීසපා।
gae:වනෙ වාළමිගාකිණ්ණෙ, කච්චි හිංසා න විජ්ජතී”ති॥
bod:තතො පරං උභින්නං තෙසං වචනපටිවචනවසෙන කථිතගාථා හොන්ති –
gax:131:“කුසලඤ්චෙව <pb V=5.316/> නො රාජ, අථො රාජ අනාමයං।
gae:අථො උඤ්ඡෙන යාපෙම, අථො මූලඵලා බහූ॥
gax:132:“අථො ඩංසා මකසා ච, අප්පමෙව සරීසපා।
gae:වනෙ වාළමිගාකිණ්ණෙ, හිංසා මය්හං න විජ්ජති॥
gax:133:“බහූනි වස්සපූගානි, අස්සමෙ සම්මතං ඉධ।
gae:නාභිජානාමි උප්පන්නං, ආබාධං අමනොරමං॥
gax:134:“ස්වාගතං තෙ මහාරාජ, අථො තෙ අදුරාගතං।
gae:ඉස්සරොසි අනුප්පත්තො, යං ඉධත්ථි පවෙදය॥
gax:135:“තින්දුකානි <pb P=5.324/> පියාලානි, මධුකෙ කාසුමාරියො।
gae:ඵලානි ඛුද්දකප්පානි, භුඤ්ජ රාජ වරං වරං॥
gax:136:“ඉදම්පි පානීයං සීතං, ආභතං ගිරිගබ්භරා।
gae:තතො පිව මහාරාජ, සචෙ ත්වං අභිකඞ්ඛසි॥
gax:137:“පටිග්ගහිතං <pb M=5.344/> යං දින්නං, සබ්බස්ස අග්ඝියං කතං।
gae:නන්දස්සාපි නිසාමෙථ, වචනං සො පවක්ඛති॥
gax:138:“අජ්ඣාවරම්හා නන්දස්ස, භොතො සන්තිකමාගතා।
gae:සුණාතු භවං වචනං, නන්දස්ස පරිසාය චා”ති॥
bod:ඉමා යෙභුය්යෙන පාකටසම්බන්ධායෙව, යං පනෙත්ථ අපාකටං, තදෙව වක්ඛාම। <b>පවෙදයා</b>ති යං ඉමස්මිං ඨානෙ තව අභිරුචිතං අත්ථි, තං නො කථෙහීති වදති। <b>ඛුද්දකප්පානී</b>ති එතානි නානාරුක්ඛඵලානි ඛුද්දකමධුපටිභාගානි මධුරානි। <b>වරං වර</b>න්ති ඉතො උත්තමුත්තමං ගහෙත්වා භුඤ්ජ। <b>ගිරිගබ්භරා</b>ති අනොතත්තතො। <b>සබ්බස්ස අග්ඝිය</b>න්ති යෙන මයං ආපුච්ඡිතා, තං අම්හෙහි පටිග්ගහිතං නාම තුම්හෙහි ච දින්නමෙව නාම, එත්තාවතා ඉමස්ස ජනස්ස සබ්බස්ස අග්ඝියං තුම්හෙහි කතං। <b>නන්දස්සාපී</b>ති අම්හාකං තාව සබ්බං කතං, ඉදානි පන නන්දපණ්ඩිතො කිඤ්චි වත්තුකාමො <pb V=5.317/>, තස්සපි තාව වචනං සුණාථ। <b>අජ්ඣාවරම්හා</b>ති මයඤ්හි න අඤ්ඤෙන කම්මෙන ආගතා, නන්දස්ස පන පරිසා හුත්වා තුම්හාකං ඛමාපනත්ථාය ආගතාති වදති। <b>භව</b>න්ති භවං සොණපණ්ඩිතො සුණාතු।
bod:එවං වුත්තෙ නන්දපණ්ඩිතො උට්ඨායාසනා මාතාපිතරො ච භාතරඤ්ච වන්දිත්වා සකපරිසාය සද්ධිං සල්ලපන්තො ආහ –
gax:139:“පරොසතං ජානපදා, මහාසාලා ච බ්රාහ්මණා।
gax:ඉමෙ ච ඛත්තියා සබ්බෙ, අභිජාතා යසස්සිනො।
gae:භවඤ්ච රාජා මනොජො, අනුමඤ්ඤන්තු මෙ වචො॥
gax:140:“යෙ ච සන්ති සමීතාරො, යක්ඛානි ඉධ මස්සමෙ।
gae:අරඤ්ඤෙ භූතභබ්යානි, සුණන්තු වචනං මම॥
gax:141:“නමො කත්වාන භූතානං, ඉසිං වක්ඛාමි සුබ්බතං।
gae:සො ත්යාහං දක්ඛිණා බාහු, තව කොසිය සම්මතො॥
gax:142:“පිතරං මෙ ජනෙත්තිඤ්ච, භත්තුකාමස්ස මෙ සතො।
gae:වීර පුඤ්ඤමිදං ඨානං, මා මං කොසිය වාරය॥
gax:143:“සබ්භි <pb P=5.325/> <pb M=5.345/> හෙතං උපඤ්ඤාතං, මමෙතං උපනිස්සජ।
gax:උට්ඨානපාරිචරියාය, දීඝරත්තං තයා කතං।
gae:ධාතාපිතූසු පුඤ්ඤානි, මම ලොකදදො භව॥
gax:144:“තථෙව සන්ති මනුජා, ධම්මෙ ධම්මපදං විදූ।
gae:මග්ගො සග්ගස්ස ලොකස්ස, යථා ජානාසි ත්වං ඉසෙ॥
gax:145:“උට්ඨානපාරිචරියාය, මාතාපිතුසුඛාවහං।
gae:තං මං පුඤ්ඤා නිවාරෙති, අරියමග්ගාවරො නරො”ති॥
bod:තත්ථ <pb V=5.318/> <b>අනුමඤ්ඤන්තූ</b>ති අනුබුජ්ඣන්තු, සාධුකං සුත්වා පච්චක්ඛං කරොන්තූති අත්ථො। <b>සමීතාරො</b>ති සමාගතා। <b>අරඤ්ඤෙ භූතභබ්යානී</b>ති අස්මිං හිමවන්තාරඤ්ඤෙ යානි භූතානි චෙව වුඩ්ඪිමරියාදප්පත්තානි භබ්යානි ච තරුණදෙවතානි, තානිපි සබ්බානි මම වචනං සුණන්තූති අත්ථො। <b>“නමො කත්වානා”</b>ති ඉදං සො පරිසාය සඤ්ඤං දත්වා තස්මිං වනසණ්ඩෙ නිබ්බත්තදෙවතානං නමක්කාරං කත්වා ආහ। තස්සත්ථො – අජ්ජ බහූහි දෙවතාහි මම භාතිකස්ස ධම්මකථාසවනත්ථං ආගතාහි භවිතබ්බං, අහං වො නමක්කාරො, තුම්හෙපි මය්හං සහායා හොථාති। සො දෙවතානං අඤ්ජලිං පග්ගහෙත්වා පරිසං ජානාපෙත්වා <b>“ඉසිං වක්ඛාමී”</b>තිආදිමාහ। තත්ථ <b>ඉසි</b>න්ති සොණපණ්ඩිතං සන්ධාය වදති। <b>සම්මතො</b>ති භාතරො නාම අඞ්ගසමා හොන්ති, තස්මා සො තෙ අහං දක්ඛිණා බාහූති සම්මතො। තෙන මෙ ඛමිතුං අරහථාති දීපෙති।
bod:<b>වීරා</b>ති වීරියවන්ත මහාපරක්කම। <b>පුඤ්ඤමිදං ඨාන</b>න්ති ඉදං මාතාපිතුඋපට්ඨානං නාම පුඤ්ඤං සග්ගසංවත්තනිකකාරණං, තං කරොන්තං මං මා වාරයාති වදති। <b>සබ්භි හෙත</b>න්ති එතඤ්හි මාතාපිතුඋපට්ඨානං නාම පණ්ඩිතෙහි <b>උපඤ්ඤාතං</b> උපගන්ත්වා ඤාතඤ්චෙව වණ්ණිතඤ්ච। <b>මමෙතං උපනිස්සජා</b>ති ඉදං ත්වං මය්හං නිස්සජ විස්සජ්ජෙහි දෙහි। <b>උට්ඨානපාරිචරියායා</b>ති උට්ඨානෙන ච පාරිචරියාය ච। <b>කත</b>න්ති දීඝරත්තං තයා කුසලං කතං। <b>පුඤ්ඤානී</b>ති ඉදානි අහං මාතාපිතූසු පුඤ්ඤානි කත්තුකාමො। <b>මම ලොකදදො</b>ති තස්ස මම ත්වං සග්ගලොකදදො හොති, අහඤ්හි තෙසං වත්තං උපට්ඨානං කත්වා දෙවලොකෙ අපරිමාණං යසං ලභිස්සාමි, තස්ස මෙ ත්වං දායකො හොහීති වදති।
bod:<b>තථෙවා</b>ති <pb M=5.346/> යථා ත්වං ජානාසි, තථෙව අඤ්ඤෙපි මනුජා ඉමිස්සං පරිසායං සන්ති, තෙ නානප්පකාරෙ ධම්මෙ ඉදං ජෙට්ඨාපචායිකභාවසඞ්ඛාතං ධම්මකොට්ඨාසං වදන්ති। කින්ති? <b>මග්ගො සග්ගස්ස ලොකස්සා</b>ති। <b>සුඛාවහ</b>න්ති උට්ඨානෙන ච පාරිචරියාය ච මාතාපිතූනං සුඛාවහං। <b>තං ම</b>න්ති තං මං එවං සම්මාපටිපන්නම්පි භාතා සොණපණ්ඩිතො තම්හා පුඤ්ඤා අභිවාරෙති। <b>අරියමග්ගාවරො</b>ති සො එවං වාරෙන්තො අයං නරො මම පියදස්සනතාය අරියසඞ්ඛාතස්ස වෙදලොකස්ස මග්ගාවරණො නාම හොතීති।
bod:එවං <pb P=5.326/> නන්දපණ්ඩිතෙන වුත්තෙ මහාසත්තො “ඉමස්ස තාව තුම්හෙහි වචනං සුතං, ඉදානි මමපි සුණාථා”ති සාවෙන්තො ආහ –
gax:146:“සුණන්තු <pb V=5.319/> භොන්තො වචනං, භාතුරජ්ඣාවරා මම।
gax:කුලවංසං මහාරාජ, පොරාණං පරිහාපයං।
gae:අධම්මචාරී ජෙට්ඨෙසු, නිරයං සොපපජ්ජති॥
gax:147:“යෙ ච ධම්මස්ස කුසලා, පොරාණස්ස දිසම්පති।
gae:චාරිත්තෙන ච සම්පන්නා, න තෙ ගච්ඡන්ති දුග්ගතිං॥
gax:148:“මාතා පිතා ච භාතා ච, භගිනී ඤාති බන්ධවා।
gae:සබ්බෙ ජෙට්ඨස්ස තෙ භාරා, එවං ජානාහි භාරධ॥
gax:149:“ආදියිත්වා ගරුං භාරං, නාවිකො විය උස්සහෙ।
gae:ධම්මඤ්ච නප්පමජ්ජාමි, ජෙට්ඨො චස්මි රථෙසභා”ති॥
bod:තත්ථ <b>භාතුරජ්ඣාවරා</b>ති මම භාතු පරිසා හුත්වා ආගතා භොන්තො සබ්බෙපි රාජානො මමපි තාව වචනං සුණන්තු। <b>පරිහාපය</b>න්ති පරිහාපෙන්තො। <b>ධම්මස්සා</b>ති ජෙට්ඨාපචායනධම්මස්ස පවෙණීධම්මස්ස। <b>කුසලා</b>ති ඡෙකා। <b>චාරිත්තෙන චා</b>ති ආචාරසීලෙන සම්පන්නා। <b>භාරා</b>ති සබ්බෙ එතෙ ජෙට්ඨෙන වහිතබ්බා පටිජග්ගිතබ්බාති තස්ස භාරා නාම। <b>නාවිකො වියා</b>ති යථා නාවාය ගරුං භාරං ආදියිත්වා සමුද්දමජ්ඣෙ නාවං සොත්ථිනා නෙතුං නාවිකො උස්සහෙති වායමති, සහ නාවාය සබ්බභණ්ඩඤ්ච ජනො ච තස්සෙව භාරො හොති, තථා මමෙව සබ්බෙ ඤාතකා භාරොති <pb M=5.347/>, අහඤ්ච තෙ උස්සහාමි පටිජග්ගිතුං සක්කොමි, තඤ්ච ජෙට්ඨාපචායනධම්මං නප්පමජ්ජාමි, න කෙවලඤ්ච එතෙසඤ්ඤෙව, සකලස්සපි ලොකස්ස ජෙට්ඨො ච අස්මි, තස්මා අහමෙව සද්ධිං නන්දෙන පටිජග්ගිතුං යුත්තොති।
bod:තං සුත්වා සබ්බෙපි තෙ රාජානො අත්තමනා හුත්වා “ජෙට්ඨභාතිකස්ස කිර අවසෙසා භාරාති අජ්ජ අම්හෙහි ඤාත”න්ති නන්දපණ්ඩිතං පහාය මහාසත්තං සන්නිස්සිතා හුත්වා තස්ස ථුතිං කරොන්තා ද්වෙ ගාථා අභාසිංසු –
gax:150:“අධිගමා තමෙ ඤාණං, ජාලංව ජාතවෙදතො।
gae:එවමෙව නො භවං ධම්මං, කොසියො පවිදංසයි॥
gax:151:“යථා <pb V=5.320/> උදයමාදිච්චො, වාසුදෙවො පභඞ්කරො।
gax:පාණීනං පවිදංසෙති, රූපං කල්යාණපාපකං।
gae:එවමෙව නො භවං ධම්මං, කොසියො පවිදංසයී”ති॥
bod:තත්ථ <pb P=5.327/> <b>අධිගමා</b>ති මයං ඉතො පුබ්බෙ ජෙට්ඨාපචායනධම්මපටිච්ඡාදකෙ තමෙ වත්තමානා න ජානාම, අජ්ජ ජාතවෙදතො ජාලංව ඤාණං අධිගතා। <b>එවමෙව නො</b>ති යථා මහන්ධකාරෙ පබ්බතමත්ථකෙ ජලිතො ජාතවෙදො සමන්තා ආලොකං ඵරන්තො රූපානි දස්සෙති, තථා නො භවං කොසියගොත්තො ධම්මං පවිදංසයීති අත්ථො। <b>වාසුදෙවො</b>ති වසුදෙවො වසුජොතනො, ධනපකාසනොති අත්ථො।
bod:ඉති මහාසත්තො එත්තකං කාලං නන්දපණ්ඩිතස්ස පාටිහාරියානි දිස්වා තස්මිං පසන්නචිත්තෙ තෙ රාජානො ඤාණබලෙන තස්මිං පසාදං භින්දිත්වා අත්තනො කථං ගාහාපෙත්වා සබ්බෙව අත්තනො මුඛං උල්ලොකිතෙ අකාසි। අථ නන්දපණ්ඩිතො “භාතා මෙ පණ්ඩිතො බ්යත්තො ධම්මකථිකො සබ්බෙපිමෙ රාජානො භින්දිත්වා අත්තනො පක්ඛෙ කරි, ඨපෙත්වා ඉමං අඤ්ඤො මය්හං පටිසරණං නත්ථි, ඉමමෙව යාචිස්සාමී”ති චින්තෙත්වා ගාථමාහ –
gax:152:“එවං මෙ යාචමානස්ස, අඤ්ජලිං නාවබුජ්ඣථ।
gae:තව බද්ධචරො හෙස්සං, වුට්ඨිතො පරිචාරකො”ති॥
bod:තස්සත්ථා <pb M=5.348/> – සචෙ තුම්හෙ මම එවං යාචමානස්ස ඛමාපනත්ථාය පග්ගහිතං අඤ්ජලිං නාවබුජ්ඣථ න පටිග්ගණ්හථ, තුම්හෙව මාතාපිතරො උපට්ඨහථ, අහං පන තුම්හාකං බද්ධචරො වෙය්යාවච්චකරො හෙස්සං, රත්තින්දිවං අනලසභාවෙන වුට්ඨිතො පරිචාරකො අහං තුම්හෙ පටිජග්ගිස්සාමීති।
bod:මහාසත්තස්ස පකතියාපි නන්දපණ්ඩිතෙ දොසො වා වෙරං වා නත්ථි, අතිථද්ධං වචනං කථෙන්තස්ස පනස්ස මානහාපනත්ථං නිග්ගහවසෙන තථා කත්වා ඉදානිස්ස වචනං සුත්වා තුට්ඨචිත්තො තස්මිං පසාදං උප්පාදෙත්වා “ඉදානි තෙ ඛමාමි, මාතාපිතරො ච පටිජග්ගිතුං ලභිස්සසී”ති තස්ස ගුණං පකාසෙන්තො ආහ –
gax:153:“අද්ධා <pb V=5.321/> නන්ද විජානාසි, සද්ධම්මං සබ්භි දෙසිතං।
gae:අරියො අරියසමාචාරො, බාළ්හං ත්වං මම රුච්චසි॥
gax:154:“භවන්තං වදාමි භොතිඤ්ච, සුණාථ වචනං මම।
gae:නායං භාරො භාරමතො, අහු මය්හං කුදාචනං॥
gax:155:“තං මං උපට්ඨිතං සන්තං, මාතාපිතු සුඛාවහං।
gae:නන්දො අජ්ඣාවරං කත්වා, උපට්ඨානාය යාචති॥
gax:156:“යො <pb P=5.328/> වෙ ඉච්ඡති කාමෙන, සන්තානං බ්රහ්මචාරිනං।
gae:නන්දං වො වරථ එකො, කං නන්දො උපතිට්ඨතූ”ති॥
bod:තත්ථ <b>අරියො</b>ති සුන්දරො। <b>අරියසමාචාරො</b>ති සුන්දරසමාචාරොපි ජාතො। <b>බාළ්හ</b>න්ති ඉදානි ත්වං මම අතිවිය රුච්චසි। <b>සුණාථා</b>ති අම්ම තාතා තුම්හෙ මම වචනං සුණාථ। <b>නායං භාරො</b>ති අයං තුම්හාකං පටිජග්ගනභාරො න කදාචි මම භාරමතො අහු। <b>තං ම</b>න්ති තං භාරොති අමඤ්ඤිත්වාව මං තුම්හෙ උපට්ඨිතං සමානං। <b>උපට්ඨානාය යාචතී</b>ති තුම්හෙ උපට්ඨාතුං මං යාචති। <b>යො වෙ ඉච්ඡතී</b>ති මය්හඤ්හි ත්වං මෙ මාතරං වා පිතරං වා උපට්ඨහාති වත්තුං න යුත්තං, තුම්හාකං පන සන්තානං බ්රහ්මචාරීනං යො එකො ඉච්ඡති, තං වදාමි කාමෙන <b>නන්දං වො වරථ,</b> තං මම කනිට්ඨං නන්දං රොචෙථ, තුම්හෙසු කං එස උපට්ඨාතු, උභොපි හි මයං තුම්හාකං පුත්තායෙවාති।
bod:අථස්ස <pb M=5.349/> මාතා ආසනා වුට්ඨාය, “තාත සොණපණ්ඩිත, චිරප්පවුත්ථො තෙ කනිට්ඨො, එවං චිරාගතම්පි තං යාචිතුං න විසහාමි, මයඤ්හි තං නිස්සිතා, ඉදානි පන තයා අනුඤ්ඤාතා අහං එතං බ්රහ්මචාරිනං බාහාහි උපගූහිත්වා සීසෙ උපසිඞ්ඝායිතුං ලභෙය්ය”න්ති ඉමමත්ථං පකාසෙන්තී ගාථමාහ –
gax:157:“තයා තාත අනුඤ්ඤාතා, සොණ තං නිස්සිතා මයං।
gae:උපඝාතුං ලභෙ නන්දං, මුද්ධනි බ්රහ්මචාරින”න්ති॥
bod:අථ මහාසත්තො “තෙන හි, අම්ම, අනුජානාමි, ත්වං ගච්ඡ, පුත්තං නන්දං ආලිඞ්ගිත්වා සීසෙ ඝායිත්වා චුම්බිත්වා තව හදයෙ සොකං නිබ්බාපෙහී”ති ආහ। සා තස්ස සන්තිකං ගන්ත්වා නන්දපණ්ඩිතං <pb V=5.322/> පරිසමජ්ඣෙයෙව ආලිඞ්ගිත්වා සීසං ඝායිත්වා චුම්බිත්වා හදයෙ සොකං නිබ්බාපෙත්වා මහාසත්තෙන සද්ධිං සල්ලපන්තී ආහ –
gax:158:“අස්සත්ථස්සෙව තරුණං, පවාළං මාලුතෙරිතං।
gae:චිරස්සං නන්දං දිස්වාන, හදයං මෙ පවෙධති॥
gax:159:“යදා සුත්තාපි සුපිනෙ, නන්දං පස්සාමි ආගතං।
gae:උදග්ගා සුමනා හොමි, නන්දො නො ආගතො අයං॥
gax:160:“යදා ච පටිබුජ්ඣිත්වා, නන්දං පස්සාමි නාගතං।
gae:භිය්යො ආවිසතී සොකො, දොමනස්සඤ්චනප්පකං॥
gax:161:“සාහං <pb P=5.329/> අජ්ජ චිරස්සම්පි, නන්දං පස්සාමි ආගතං।
gae:භත්තුච්ච මය්හඤ්ච පියො, නන්දො නො පාවිසී ඝරං॥
gax:162:“පිතුපි නන්දො සුප්පියො, යං නන්දො නප්පවසෙ ඝරා।
gae:ලභතූ තාත නන්දො තං, මං නන්දො උපතිට්ඨතූ”ති॥
bod:තත්ථ <b>මාලුතෙරිත</b>න්ති යථා වාතාහතං අස්සත්ථස්ස පල්ලවං කම්පති, එවං චිරස්සං නන්දං දිස්වා අජ්ජ මම හදයං කම්පතීති වදති। <b>සුත්තා</b>ති, තාත සොණ, යදාහං සුත්තාපි සුපිනෙ නන්දං ආගතං පස්සාමි, තදාපි උදග්ගා හොමි। <b>භත්තුච්චා</b>ති සාමිකස්ස ච මෙ මය්හඤ්ච පියො। <b>නන්දො නො පාවිසී ඝර</b>න්ති, තාත, පුත්තො නො නන්දො පණ්ණසාලං පවිසතු। <b>ය</b>න්ති යස්මා පිතුපි සුට්ඨු පියො, තස්මා පුන ඉමම්හා ඝරා න විප්පවසෙය්ය। <b>නන්දො</b> <pb M=5.350/> <b>ත</b>න්ති, තාත, නන්දො යං ඉච්ඡති, තං ලභතු। <b>මං නන්දො</b>ති, තාත සොණ, තව පිතරං ත්වං උපට්ඨහ, මං නන්දො උපට්ඨාතු।
bod:මහාසත්තො “එවං හොතූ”ති මාතු වචනං සම්පටිච්ඡිත්වා “නන්ද, තයා ජෙට්ඨකකොට්ඨාසො ලද්ධො, මාතා නාම අතිගුණකාරිකා, අප්පමත්තො හුත්වා පටිජග්ගෙය්යාසී”ති ඔවදිත්වා මාතු ගුණං පකාසෙන්තො ද්වෙ ගාථා අභාසි –
gax:163:“අනුකම්පිකා <pb V=5.323/> පතිට්ඨා ච, පුබ්බෙ රසදදී ච නො।
gae:මග්ගො සග්ගස්ස ලොකස්ස, මාතා තං වරතෙ ඉසෙ॥
gax:164:“පුබ්බෙ රසදදී ගොත්තී, මාතා පුඤ්ඤූපසංහිතා।
gae:මග්ගො සග්ගස්ස ලොකස්ස, මාතා තං වරතෙ ඉසෙ”ති॥
bod:තත්ථ <b>අනුකම්පිකා</b>ති මුදුහදයා। <b>පුබ්බෙ රසදදී</b>ති පඨමමෙව අත්තනො ඛීරසඞ්ඛාතස්ස රසස්ස දායිකා। <b>මාතා ත</b>න්ති මම මාතා මං න ඉච්ඡති, තං වරති ඉච්ඡති। <b>ගොත්තී</b>ති ගොපායිකා। <b>පුඤ්ඤූපසංහිතා</b>ති පුඤ්ඤූපනිස්සිතා පුඤ්ඤදායිකා।
bod:එවං මහාසත්තො ද්වීහි ගාථාහි මාතු ගුණං කථෙත්වා පුනාගන්ත්වා තස්සා ආසනෙ නිසින්නකාලෙ “නන්ද, ත්වං දුක්කරකාරිකං මාතරං ලභසි, උභොපි මයං මාතරා දුක්ඛෙන සංවඩ්ඪිතා, තං ඉදානි ත්වං අප්පමත්තො පටිජග්ගාහි, අමධුරානි ඵලාඵලානි මා ඛාදාපෙහී”ති වත්වා පරිසමජ්ඣෙයෙව මාතු දුක්කරකාරිකතං පකාසෙන්තො ආහ –
gax:165:“ආකඞ්ඛමානා <pb P=5.330/> පුත්තඵලං, දෙවතාය නමස්සති।
gae:නක්ඛත්තානි ච පුච්ඡති, උතුසංවච්ඡරානි ච॥
gax:166:“තස්සා උතුම්හි න්හාතාය, හොති ගබ්භස්ස වොක්කමො।
gae:තෙන දොහළිනී හොති, සුහදා තෙන වුච්චති॥
gax:167:“සංවච්ඡරං වා ඌනං වා, පරිහරිත්වා විජායති।
gae:තෙන සා ජනයන්තීති, ජනෙත්ති තෙන වුච්චති॥
gax:168:“ථනඛීරෙන ගීතෙන, අඞ්ගපාවුරණෙන ච।
gae:රොදන්තං පුත්තං තොසෙති, තොසෙන්තී තෙන වුච්චති॥
gax:169:“තතො <pb M=5.351/> වාතාතපෙ ඝොරෙ, මමං කත්වා උදික්ඛති।
gae:දාරකං අප්පජානන්තං, පොසෙන්තී තෙන වුච්චති॥
gax:170:“යඤ්ච <pb V=5.324/> මාතුධනං හොති, යඤ්ච හොති පිතුද්ධනං।
gae:උභයම්පෙතස්ස ගොපෙති, අපි පුත්තස්ස නො සියා॥
gax:171:“එවං පුත්ත අදුං පුත්ත, ඉති මාතා විහඤ්ඤති।
gax:පමත්තං පරදාරෙසු, නිසීථෙ පත්තයොබ්බනෙ।
gae:සායං පුත්තං අනායන්තං, ඉති මාතා විහඤ්ඤති॥
gax:172:“එවං කිච්ඡා භතො පොසො, මාතු අපරිචාරකො।
gae:මාතරි මිච්ඡා චරිත්වාන, නිරයං සොපපජ්ජති॥
gax:173:“එවං කිච්ඡා භතො පොසො, පිතු අපරිචාරකො।
gae:පිතරි මිච්ඡා චරිත්වාන, නිරයං සොපපජ්ජති॥
gax:174:“ධනාපි ධනකාමානං, නස්සති ඉති මෙ සුතං।
gae:මාතරං අපරිචරිත්වාන, කිච්ඡං වා සො නිගච්ඡති॥
gax:175:“ධනාපි ධනකාමානං, නස්සති ඉති මෙ සුතං।
gae:පිතරං අපරිචරිත්වාන, කිච්ඡං වා සො නිගච්ඡති॥
gax:176:“ආනන්දො ච පමොදො ච, සදා හසිතකීළිතං।
gae:මාතරං පරිචරිත්වාන, ලබ්භමෙතං විජානතො॥
gax:177:“ආනන්දො ච පමොදො ච, සදා හසිතකීළිතං।
gae:පිතරං පරිචරිත්වාන, ලබ්භමෙතං විජානතො॥
gax:178:“දානඤ්ච පියවාචා ච, අත්ථචරියා ච යා ඉධ।
gax:සමානත්තතා ච ධම්මෙසු, තත්ථ තත්ථ යථාරහං।
gae:එතෙ ඛො සඞ්ගහා ලොකෙ, රථස්සාණීව යායතො॥
gax:179:“එතෙ <pb V=5.325/> ච සඞ්ගහා නාස්සු, න මාතා පුත්තකාරණා।
gae:ලභෙථ <pb P=5.331/> මානං පූජං වා, පිතා වා පුත්තකාරණා॥
gax:180:“යස්මා ච සඞ්ගහා එතෙ, සම්මපෙක්ඛන්ති පණ්ඩිතා।
gae:තස්මා මහත්තං පප්පොන්ති, පාසංසා ච භවන්ති තෙ॥
gax:181:“බ්රහ්මාති <pb M=5.352/> මාතාපිතරො, පුබ්බාචරියාති වුච්චරෙ।
gae:ආහුනෙය්යා ච පුත්තානං, පජාය අනුකම්පකා॥
gax:182:“තස්මා හි නෙ නමස්සෙය්ය, සක්කරෙය්ය ච පණ්ඩිතො।
gax:අන්නෙන අථො පානෙන, වත්ථෙන සයනෙන ච।
gae:උච්ඡාදනෙන න්හාපනෙන, පාදානං ධොවනෙන ච॥
gax:183:“තාය නං පාරිචරියාය, මාතාපිතූසු පණ්ඩිතා।
gae:ඉධෙව නං පසංසන්ති, පෙච්ච සග්ගෙ පමොදතී”ති॥
bod:තත්ථ <b>පුත්තඵල</b>න්ති පුත්තසඞ්ඛාතං ඵලං। <b>දෙවතාය නමස්සතී</b>ති “පුත්තො මෙ උප්පජ්ජතූ”ති දෙවතාය නමක්කාරං කරොති ආයාචති। <b>පුච්ඡතී</b>ති “කතරෙන නක්ඛත්තෙන ජාතො පුත්තො දීඝායුකො හොති, කතරෙන අප්පායුකො”ති එවං නක්ඛත්තානි ච පුච්ඡති। <b>උතුසංවච්ඡරානි චා</b>ති “ඡන්නං උතූනං කතරස්මිං උතුම්හි ජාතො දීඝායුකො හොති, කතරස්මිං උතුම්හි අප්පායුකො, කතිවස්සාය වා මාතුයා ජාතො පුත්තො දීඝායුකො හොති, කතිවස්සාය අප්පායුකො”ති එවං උතුසංවච්ඡරානි ච පුච්ඡති। <b>උතුම්හි න්හාතායා</b>ති පුප්ඵෙ උප්පන්නෙ උතුම්හි න්හාතාය। <b>වොක්කමො</b>ති තිණ්ණං සන්නිපාතා ගබ්භාවක්කන්ති හොති, කුච්ඡියං ගබ්භො පතිට්ඨාති। <b>තෙනා</b>ති තෙන ගබ්භෙන සා දොහළිනී හොති। <b>තෙනා</b>ති තදා තස්සා කුච්ඡිම්හි නිබ්බත්තපජාය සිනෙහො උප්පජ්ජති, තෙන කාරණෙන “සුහදා”ති වුච්චති। <b>තෙනා</b>ති තෙන කාරණෙන සා “ජනයන්තී”ති ච “ජනෙත්තී”ති ච වුච්චති।
bod:<b>අඞ්ගපාවුරණෙන චා</b>ති ථනන්තරෙ නිපජ්ජාපෙත්වා සරීරසම්ඵස්සං ඵරාපෙන්තී අඞ්ගසඞ්ඛාතෙනෙව පාවුරණෙන। <b>තොසෙන්තී</b>ති සඤ්ඤාපෙන්තී හාසෙන්තී। <b>මමං කත්වා උදික්ඛතී</b>ති “පුත්තස්ස මෙ උපරි වාතො පහරති, ආතපො ඵරතී”ති එවං මමංකාරං කත්වා සිනිද්ධෙන හදයෙන උදික්ඛති। <b>උභයම්පෙතස්සා</b>ති <pb V=5.326/> උභයම්පි එතං ධනං එතස්ස පුත්තස්ස අත්ථාය අඤ්ඤෙසං අදස්සෙත්වා සාරගබ්භාදීසු මාතා ගොපෙති। <b>එවං පුත්ත, අදුං පුත්තා</b>ති “අන්ධබාල පුත්ත, එවං රාජකුලාදීසු අප්පමත්තො හොහි, අදුඤ්ච කම්මං මා කරොහී”ති සික්ඛාපෙන්තී ඉති මාතා විහඤ්ඤති කිලමති। <b>පත්තයොබ්බනෙ</b>ති <pb M=5.353/> පුත්තෙ පත්තයොබ්බනෙ තං පුත්තං නිසීථෙ පරදාරෙසු පමත්තං සායං අනාගච්ඡන්තං ඤත්වා අස්සුපුණ්ණෙහි නෙත්තෙහි මග්ගං ඔලොකෙන්තී විහඤ්ඤති කිලමති।
bod:<b>කිච්ඡා භතො</b>ති කිච්ඡෙන භතො පටිජග්ගිතො। <b>මිච්ඡා චරිත්වානා</b>ති මාතරං අපටිජග්ගිත්වා। <b>ධනාපී</b>ති ධනම්පි, අයමෙව වා පාඨො। ඉදං වුත්තං හොති – ධනකාමානං <pb P=5.332/> උප්පන්නං ධනම්පි මාතරං අපටිජග්ගන්තානං නස්සතීති මෙ සුතන්ති। <b>කිච්ඡං වා සො</b>ති ඉති ධනං වා තස්ස නස්සති, දුක්ඛං වාසො පුරිසො නිගච්ඡති। <b>ලබ්භමෙත</b>න්ති එතං ඉධලොකෙ ච පරලොකෙ ච ආනන්දාදිසුඛං මාතරං පරිචරිත්වා විජානතො පණ්ඩිතස්ස ලබ්භං, සක්කා ලද්ධුං තාදිසෙනාති අත්ථො।
bod:<b>දානඤ්චා</b>ති මාතාපිතූනං දානං දාතබ්බං, පියවචනං භණිතබ්බං, උප්පන්නකිච්චසාධනවසෙන අත්ථො චරිතබ්බො। <b>ධම්මෙසූ</b>ති ජෙට්ඨාපචායනධම්මෙසු තත්ථ තත්ථ පරිසමජ්ඣෙ වා රහොගතානං වා අභිවාදනාදිවසෙන සමානත්තතා කාතබ්බා, න රහො අභිවාදනාදීනි කත්වා පරිසති න කාතබ්බානි, සබ්බත්ථ සමානෙනෙව භවිතබ්බං। <b>එතෙ ච සඞ්ගහා නාස්සූ</b>ති සචෙ එතෙ චත්තාරො සඞ්ගහා න භවෙය්යුං। <b>සම්මපෙක්ඛන්තී</b>ති සම්මා නයෙන කාරණෙන පෙක්ඛන්ති। <b>මහත්ත</b>න්ති සෙට්ඨත්තං। <b>බ්රහ්මා</b>ති පුත්තානං බ්රහ්මසමා උත්තමා සෙට්ඨා। <b>පුබ්බාචරියා</b>ති පඨමාචරියා। <b>ආහුනෙය්යා</b>ති ආහුනපටිග්ගාහකා යස්ස කස්සචි සක්කාරස්ස අනුච්ඡවිකා। <b>අන්නෙන අථො</b>ති අන්නෙන චෙව අත්ථො පානෙන ච। <b>පෙච්චා</b>ති කාලකිරියාය පරියොසානෙ ඉතො ගන්ත්වා සග්ගෙ පමොදතීති।
bod:එවං මහසත්තො සිනෙරුං පවට්ටෙන්තො විය ධම්මදෙසනං නිට්ඨාපෙසි। තං සුත්වා සබ්බෙපි තෙ රාජානො බලකායා ච පසීදිංසු। අථ නෙ පඤ්චසු සීලෙසු පතිට්ඨාපෙත්වා “දානාදීසු අප්පමත්තා හොථා”ති ඔවදිත්වා උය්යොජෙසි। සබ්බෙපි ධම්මෙන රජ්ජං කාරෙත්වා ආයුපරියොසානෙ දෙවනගරං පූරයිංසු। සොණපණ්ඩිතනන්දපණ්ඩිතාපි යාවතායුකං මාතාපිතරො පරිචරිත්වා බ්රහ්මලොකපරායණා අහෙසුං।
bod:සත්ථා ඉමං ධම්මදෙසනං ආහරිත්වා සච්චානි පකාසෙත්වා ජාතකං සමොධානෙසි, සච්චපරියොසානෙ මාතුපොසකභික්ඛු සොතාපත්තිඵලෙ පතිට්ඨහි। තදා මාතාපිතරො මාහාරාජකුලානි <pb V=5.327/> අහෙසුං, නන්දපණ්ඩිතො ආනන්දො <pb M=5.354/>, මනොජරාජා සාරිපුත්තො, එකසතරාජානො අසීතිමහාථෙරා චෙව අඤ්ඤතරථෙරා ච, චතුවීසති අක්ඛොභණියො බුද්ධපරිසා, සොණපණ්ඩිතො පන අහමෙව අහොසින්ති।
cen:සොණනන්දජාතකවණ්ණනා දුතියා।
bod:ජාතකුද්දානං –
gax:අථ සත්තතිමම්හි නිපාතවරෙ, සභාවන්තු කුසාවතිරාජවරො।
gae:අථ සොණසුනන්දවරො ච පුන, අභිවාසිතසත්තතිමම්හි සුතෙති॥
cen:සත්තතිනිපාතවණ්ණනා නිට්ඨිතා।
