cha:ජෙතවනවාසිනිකායුප්පත්ති
bod:පුනපි රාජා <b>දක්ඛිණාරාම</b>වාසිම්හි ජිම්හමානසෙ <b>කුහකතිස්සත්ථෙරෙ</b> පසන්නො හුත්වා තස්සත්ථාය මහාවිහාරසීමබ්භන්තරෙ <b>ජොතිවනුය්යානෙ</b> ජෙතවනවිහාරං කාරෙතුමාරභි। මහාවිහාරවාසිනො භික්ඛූ තං නිවාරෙතුං අසක්කොන්තා පුනපි තතො අපක්කමිංසු। තදාපි මහාවිහාරො නව මාසානි භික්ඛූහි සුඤ්ඤො අහොසි। රාජා පන අත්තනො අජ්ඣාසයවසෙනෙව තත්ථ <b>ජෙතවනවිහාරං</b> කාරෙත්වා තස්ස කුහකතිස්සත්ථෙරස්ස අදාසියෙව। තත්ථ දක්ඛිණගිරිවිහාරතො <b>සාගලියා</b> භික්ඛූ ආගන්ත්වා වසිංසු। පච්ඡා ච තෙ <b>අම්බසාමණෙරසිලාකාල</b>රඤ්ඤො කාලෙ (1067-1080-බු-ව) වෙතුල්ලවාදිනො අහෙසුං <n>මහාවංසෙ 37, 32-ගාථාදීසු, නිකායසඞ්ගහෙ 15-පිට්ඨෙ</n>।
bod:එවං ආචරියබුද්ධඝොසත්ථෙරස්ස සීහළදීපමාගමනකාලතො (965-බු-ව) පුබ්බෙයෙව විසුද්ධත්ථෙරවාදීහි මහාවිහාරවාසීහි විරුද්ධසමයා <b>අභයගිරිවාසිනො</b> (455-බු-ව) <b>සාගලියා</b> (797-810-බු-ව) <b>ජෙතවනවාසිනො</b> (829-845-බු-ව) චාති තයො නිකායා උප්පන්නා අහෙසුං। තෙසු පන අභයගිරිවාසිනොයෙව විසෙසතො පාකටා චෙව හොන්ති බලවන්තො ච। තථා හි තෙ විසුද්ධත්ථෙරවාදපිටකඤ්ච වජ්ජිපුත්තකපරියාපන්නධම්මරුචිනිකායපිටකඤ්ච මහිසාසකාදිනිකායපිටකඤ්ච මහායානපිටකඤ්ච සම්පටිච්ඡන්ති। තෙසු ධම්මරුචිනිකායපිටකස්ස සම්පටිච්ඡිතභාවො පාකටොයෙව। මහිසාසකාදිනිකායපිටකස්ස සම්පටිච්ඡිතභාවො පන <b>ඵාහිය</b>න්නාමස්ස චිනභික්ඛුනො අද්ධානක්කමසල්ලක්ඛණකථාය චෙව අට්ඨකථාසු පටික්ඛිත්තවණ්ණපිටකාදිනාමවසෙන ච වෙදිතබ්බො, තථා මහායානපිටකස්ස සම්පටිච්ඡිතභාවොපි।
