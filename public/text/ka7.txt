cha:7:ජාලියසුත්තවණ්ණනා
sub:ද්වෙපබ්බජිතවත්ථුවණ්ණනා
bod:378:“ඝොසිතෙන <pb V=1.305/> <pb M=1.344/> <pb P=1.450/> සෙට්ඨිනා කතෙ ආරාමෙ”ති වත්වා තත්ථ කොයං ඝොසිතසෙට්ඨි නාම, කථඤ්චානෙන ආරාමො කාරිතො, කථං වා තත්ථ භගවා විහාසීති තං සබ්බං සමුදාගමතො පට්ඨාය සඞ්ඛෙපතොව දස්සෙතුං <b>“පුබ්බෙ කිරා”</b>තිආදි වුත්තං। <b>තතො</b>ති අල්ලකප්පරට්ඨතො। <b>තදා</b>ති තෙසං තං ගාමං පවිට්ඨදිවසෙ। <b>බලවපායාස</b>න්ති ගරුතරං බහුපායාසං। <b>අසන්නිහිතෙ</b>ති ගෙහතො බහි ගතෙ। <b>භුස්සතී</b>ති රවති। <b>ඝොසකදෙවපුත්තොත්වෙව නාමං අහොසි</b> සරඝොසසම්පත්තියා। <b>වෙය්යත්තියෙනා</b>ති පඤ්ඤාවෙය්යත්තියෙන। <b>ඝොසිතසෙට්ඨි නාම ජාතො</b> තාය එව චස්ස සරසම්පත්තියා ඝොසිතනාමතා।
bod:<b>සරීරසන්තප්පනත්ථ</b>න්ති හිමවන්තෙ ඵලමූලාහාරතාය කිලන්තසරීරා ලොණම්බිලසෙවනෙන තස්ස සන්තප්පනත්ථං පීනනත්ථං। <b>තසිතා</b>ති පිපාසිතා। <b>කිලන්තා</b>ති පරිස්සන්තකායා। තෙ කිර තං වටරුක්ඛං පත්වා තස්ස සොභාසම්පත්තිං දිස්වා මහානුභාවා මඤ්ඤෙ එත්ථ අධිවත්ථා දෙවතා, “සාධු වතායං දෙවතා අම්හාකං අද්ධානපරිස්සමං විනොදෙය්යා”ති චින්තෙසුං, තෙන වුත්තං <b>“තත්ථ අධිවත්ථා…පෙ॰… නිසීදිංසූ”</b>ති। <b>සො</b>ති අනාථපිණ්ඩිකො ගහපති। <b>භතකාන</b>න්ති භතියා වෙය්යාවච්චං කරොන්තානං දාසපෙසකම්මකරානං। <b>පකතිභත්තවෙතන</b>න්ති පකතියා දාතබ්බභත්තවෙතනං, තදා උපොසථිකත්තා <pb P=1.451/> කම්මං අකරොන්තානම්පි කම්මකරණදිවසෙන දාතබ්බභත්තවෙතනමෙවාති අත්ථො। <b>කඤ්චී</b>ති කඤ්චිපි භතකං।
bod:උපෙච්ච පරස්ස වාචාය ආරම්භනං බාධනං <b>උපාරම්භො,</b> දොසදස්සනවසෙන ඝට්ටනන්ති අත්ථො, තෙනාහ <b>“උපාරම්භාධිප්පායෙන වාදං ආරොපෙතුකාමා හුත්වා”</b>ති। වදන්ති නින්දනවසෙන කථෙන්ති එතෙනාති හි වාදො, දොසො। තං ආරොපෙතුකාමා, පතිට්ඨාපෙතුකාමා හුත්වාති අත්ථො। <b>“තං ජීවං තං සරීර”</b>න්ති, ඉධ යං වත්ථුං ජීවසඤ්ඤිතං, තදෙව සරීරසඤ්ඤිතන්ති “රූපං අත්තතො සමනුපස්සතී”ති <pb V=1.306/> වාදං ගහෙත්වා වදන්ති। රූපඤ්ච අත්තානඤ්ච <pb M=1.345/> අද්වයං කත්වා සමනුපස්සනවසෙන “සත්තො”ති වා බාහිරකපරිකප්පිතං අත්තානං සන්ධාය වදන්ති। <b>භිජ්ජතී</b>ති නිරුදයවිනාසවසෙන විනස්සති। <b>තෙන</b> ජීවසරීරානං අනඤ්ඤත්තානුජානනතො, සරීරස්ස ච භෙදදස්සනතො। න හෙත්ථ යථා භෙදවතා සරීරතො අනඤ්ඤත්තා අදිට්ඨොපි ජීවස්ස භෙදො වුත්තො, එවං අදිට්ඨභෙදතො අනඤ්ඤත්තා සරීරස්සාපි අභෙදොති සක්කා විඤ්ඤාතුං තස්ස භෙදස්ස පච්චක්ඛසිද්ධත්තා, භූතුපාදායරූපවිනිමුත්තස්ස ච සරීරස්ස අභාවතොති ආහ <b>“උච්ඡෙදවාදො හොතී”</b>ති।
bod:<b>“අඤ්ඤං ජීවං අඤ්ඤං සරීර”</b>න්ති අඤ්ඤදෙව වත්ථුං ජීවසඤ්ඤිතං, අඤ්ඤං වත්ථුං සරීරසඤ්ඤිතන්ති “රූපවන්තං අත්තානං සමනුපස්සතී”තිආදිනයප්පවත්තං <pb P=1.452/> වාදං ගහෙත්වා වදන්ති। රූපෙ භෙදස්ස දිට්ඨත්තා, අත්තනි ච තදභාවතො අත්තා නිච්චොති ආපන්නමෙවාති ආහ <b>“තුම්හාකං…පෙ॰… ආපජ්ජතී”</b>ති।
bod:379-380:තයිදං නෙසං වඤ්ඣාසුතස්ස දීඝරස්සතාපරිකප්පනසදිසන්ති කත්වා ඨපනීයොයං පඤ්හොති තත්ථ රාජනිමීලනං කත්වා සත්ථා උපරි නෙසං “තෙන හාවුසො සුණාථා”තිආදිනා ධම්මදෙසනං ආරභීති ආහ <b>“අථ භගවා”</b>තිආදි। <b>තස්සා යෙවා</b>ති මජ්ඣිමාය පටිපදාය।
bod:<b>සද්ධාපබ්බජිතස්සා</b>ති සද්ධාය පබ්බජිතස්ස “එවමහං ඉතො වට්ටදුක්ඛතො නිස්සරිස්සාමී”ති එවං පබ්බජ්ජං උපගතස්ස තදනුරූපඤ්ච සීලං පූරෙත්වා පඨමජ්ඣානෙන සමාහිතචිත්තස්ස। <b>එතං වත්තු</b>න්ති එතං කිලෙසවට්ටපරිබුද්ධිදීපනං “තං ජීවං තං සරීර”න්තිආදිකං දිට්ඨිසංකිලෙසනිස්සිතං වචනං වත්තුන්ති අත්ථො। <b>නිබ්බිචිකිච්ඡො න හොතී</b>ති ධම්මෙසු තිණ්ණවිචිකිච්ඡො න හොති, තත්ථ තත්ථ ආසප්පනපරිසප්පනවසෙන පවත්තතීති අත්ථො।
bod:<b>එතමෙවං ජානාමී</b>ති යෙන සො භික්ඛු පඨමං ඣානං උපසම්පජ්ජ විහරති, එතං සසම්පයුත්තධම්මං චිත්තන්ති එවං ජානාමි। <b>නො ච එවං වදාමී</b>ති යථා දිට්ඨිගතිකා තං ධම්මජාතං සනිස්සයං අභෙදතො ගණ්හන්තා “තං ජීවං තං සරීර”න්ති වා තදුභයං භෙදතො ගණ්හන්තා “අඤ්ඤං ජීවං අඤ්ඤං සරීර”න්ති වා අත්තනො මිච්ඡාගාහං පවෙදෙන්ති, අහං පන න එවං වදාමි තස්ස ධම්මස්ස සුපරිඤ්ඤාතත්තා, තෙනාහ <b>“අථ ඛො”</b>තිආදි <pb P=1.453/>। බාහිරකා යෙභුය්යෙන කසිණජ්ඣානානි <pb M=1.346/> එව නිබ්බත්තෙන්තීති ආහ <b>“කසිණපරිකම්මං භාවන්තෙස්සා”</b>ති। යස්මා භාවනානුභාවෙන ඣානාධිගමො, භාවනා ච පථවීකසිණාදිසඤ්ජානනමුඛෙන හොතීති සඤ්ඤාසීසෙන <pb V=1.307/> නිද්දිසීයති, තස්මා ආහ <b>“සඤ්ඤාබලෙන උප්පන්න”</b>න්ති। තෙනාහ – “පථවීකසිණමෙකො සඤ්ජානාතී”තිආදි। <b>“න කල්ලං තස්සෙත”</b>න්ති ඉදං යස්මා භගවතා තත්ථ තත්ථ “අථ ච පනාහං න වදාමී”ති වුත්තං, තස්මා න වත්තබ්බං කිරෙතං කෙවලිනා උත්තමපුරිසෙනාති අධිප්පායෙනාහ, තෙන වුත්තං <b>“මඤ්ඤමානා වදන්තී”</b>ති। සෙසං සබ්බත්ථ සුවිඤ්ඤෙය්යමෙව।
cen:ජාලියසුත්තවණ්ණනාය ලීනත්ථප්පකාසනා।
