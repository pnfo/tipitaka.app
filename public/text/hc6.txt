cha:7:සාරිපුත්තසංයුත්තං
sub:1-9:විවෙකජසුත්තාදිවණ්ණනා
bod:332-340:සාරිපුත්තසංයුත්තස්ස <pb V=2.310/> පඨමෙ <b>න එවං හොතී</b>ති අහඞ්කාරමමඞ්කාරානං පහීනත්තා එවං න හොති। දුතියාදීසුපි එසෙව නයො। පඨමාදීනි।
sub:10:සුචිමුඛීසුත්තවණ්ණනා
bod:341:දසමෙ <b>සුචිමුඛී</b>ති එවංනාමිකා। <b>උපසඞ්කමී</b>ති ථෙරං අභිරූපං දස්සනීයං සුවණ්ණවණ්ණං සමන්තපාසාදිකං දිස්වා “ඉමිනා සද්ධිං පරිහාසං කරිස්සාමී”ති උපසඞ්කමි। අථ ථෙරෙන තස්මිං වචනෙ පටික්ඛිත්තෙ “ඉදානිස්ස <pb M=2.319/> වාදං ආරොපෙස්සාමී”ති මඤ්ඤමානා <b>තෙන හි, සමණ, උබ්භමුඛො භුඤ්ජසී</b>ති ආහ। <b>දිසාමුඛො</b>ති <pb P=2.348/> චතුද්දිසාමුඛො, චතස්සො දිසා ඔලොකෙන්තොති අත්ථො। <b>විදිසාමුඛො</b>ති චතස්සො විදිසා ඔලොකෙන්තො।
bod:<b>වත්ථුවිජ්ජාතිරච්ඡානවිජ්ජායා</b>ති වත්ථුවිජ්ජාසඞ්ඛාතාය තිරච්ඡානවිජ්ජාය। වත්ථුවිජ්ජා නාම ලාබුවත්ථු-කුම්භණ්ඩවත්ථු-මූලකවත්ථු-ආදීනං වත්ථූනං ඵලසම්පත්තිකාරණකාලජානනුපායො। <b>මිච්ඡාජීවෙන ජීවිකං කප්පෙන්තී</b>ති තෙනෙව වත්ථුවිජ්ජාතිරච්ඡානවිජ්ජාසඞ්ඛාතෙන මිච්ඡාජීවෙන ජීවිකං කප්පෙන්ති, තෙසං වත්ථූනං සම්පාදනෙන පසන්නෙහි මනුස්සෙහි දින්නෙ පච්චයෙ පරිභුඤ්ජන්තා ජීවන්තීති අත්ථො। <b>අධොමුඛා</b>ති වත්ථුං ඔලොකෙත්වා භුඤ්ජමානවසෙන අධොමුඛා භුඤ්ජන්ති නාම। එවං සබ්බත්ථ යොජනා කාතබ්බා। අපි චෙත්ථ <b>නක්ඛත්තවිජ්ජා</b>ති “අජ්ජ ඉමං නක්ඛත්තං ඉමිනා නක්ඛත්තෙන ගන්තබ්බං, ඉමිනා ඉදඤ්චිදඤ්ච කාතබ්බ”න්ති එවං ජානනවිජ්ජා। <b>දූතෙය්ය</b>න්ති දූතකම්මං, තෙසං තෙසං සාසනං ගහෙත්වා තත්ථ තත්ථ ගමනං। <b>පහිණගමන</b>න්ති එකගාමස්මිංයෙව එකකුලස්ස සාසනෙන අඤ්ඤකුලං <pb V=2.311/> උපසඞ්කමනං। <b>අඞ්ගවිජ්ජා</b>ති ඉත්ථිලක්ඛණපුරිසලක්ඛණවසෙන අඞ්ගසම්පත්තිං ඤත්වා “තාය අඞ්ගසම්පත්තියා ඉදං නාම ලබ්භතී”ති එවං ජානනවිජ්ජා। <b>විදිසාමුඛා</b>ති අඞ්ගවිජ්ජා හි තං තං සරීරකොට්ඨාසං ආරබ්භ පවත්තත්තා විදිසාය පවත්තා නාම, තස්මා තාය විජ්ජාය ජීවිකං කප්පෙත්වා භුඤ්ජන්තා විදිසාමුඛා භුඤ්ජන්ති නාම। <b>එවමාරොචෙසී</b>ති “ධම්මිකං සමණා”තිආදීනි වදමානා සාසනස්ස නිය්යානිකං ගුණං කථෙසි। තඤ්ච පරිබ්බාජිකාය කථං සුත්වා පඤ්චමත්තානි කුලසතානි සාසනෙ ඔතරිංසූති।
cen:සාරිපුත්තසංයුත්තවණ්ණනා නිට්ඨිතා।
