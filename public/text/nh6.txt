cha:(7) 2:භූමිචාලවග්ගො
sub:1-5:ඉච්ඡාසුත්තාදිවණ්ණනා
bod:61-65:සත්තමස්ස පඨමාදීනි සුවිඤ්ඤෙය්යානි। පඤ්චමෙ (දී॰නි॰ටී॰ 2.173) අභිභවතීති අභිභු, පරිකම්මං, ඤාණං වා। අභිභු ආයතනං එතස්සාති <b>අභිභායතනං,</b> ඣානං। අභිභවිතබ්බං වා ආරම්මණසඞ්ඛාතං ආයතනං එතස්සාති <b>අභිභායතනං</b>। අථ වා ආරම්මණාභිභවනතො අභිතු ච තං ආයතනඤ්ච යොගිනො සුඛවිසෙසානං අධිට්ඨානභාවතො මනායතනධම්මායතනභාවතො චාතිපි සසම්පයුත්තජ්ඣානං <b>අභිභායතනං</b>। තෙනාහ <b>“අභිභවනකාරණානී”</b>තිආදි। <b>තානි හී</b>ති අභිභායතනසඤ්ඤිතානි ඣානානි। “පුග්ගලස්ස ඤාණුත්තරියතායා”ති ඉදං උභයත්ථාපි යොජෙතබ්බං। කථං? <b>පටිපක්ඛභාවෙන පච්චනීකධම්මෙ අභිභවන්ති පුග්ගලස්ස ඤාණුත්තරියතාය ආරම්මණානි අභිභවන්ති</b>। ඤාණබලෙනෙව හි ආරම්මණාභිභවනං විය පටිපක්ඛාභිභවොපීති।
bod:<b>පරිකම්මවසෙන</b> <pb M=3.246/> <b>අජ්ඣත්තං රූපසඤ්ඤී,</b> න අප්පනාවසෙන। න හි පටිභාගනිමිත්තාරම්මණා අප්පනා අජ්ඣත්තවිසයා සම්භවති। <b>තං පන</b> අජ්ඣත්තපරිකම්මවසෙන ලද්ධං කසිණනිමිත්තං <b>අවිසුද්ධමෙව හොති,</b> න බහිද්ධාපරිකම්මවසෙන ලද්ධං විය විසුද්ධං।
bod:<b>පරිත්තානී</b>ති <pb V=3.228/> යථාලද්ධානි සුප්පසරාවමත්තානි। තෙනාහ <b>“අවඩ්ඪිතානී”</b>ති। <b>පරිත්තවසෙනෙවා</b>ති වණ්ණවසෙන ආභොගෙ විජ්ජමානෙපි පරිත්තවසෙනෙව <b>ඉදං අභිභායතනං වුත්තං</b>। පරිත්තතා හෙත්ථ අභිභවනස්ස කාරණං। වණ්ණාභොගෙ සතිපි අසතිපි අභිභායතනභාවනා නාම තික්ඛපඤ්ඤස්සෙව සම්භවති, න ඉතරස්සාති ආහ <b>“ඤාණුත්තරිකො පුග්ගලො”</b>ති। <b>අභිභවිත්වා සමාපජ්ජතී</b>ති එත්ථ අභිභවනං සමාපජ්ජනඤ්ච උපචාරජ්ඣානාධිගමසමනන්තරමෙව අප්පනාඣානුප්පාදනන්ති ආහ <b>“සහ නිමිත්තුප්පාදෙනෙවෙත්ථ අප්පනං පාපෙතී”</b>ති। <b>සහ නිමිත්තුප්පාදෙනා</b>ති ච අප්පනාපරිවාසාභාවස්ස ලක්ඛණවචනමෙතං। යො “ඛිප්පාභිඤ්ඤො”ති වුච්චති, තතොපි ඤාණුත්තරස්සෙව අභිභායතනභාවනා। <b>එත්ථා</b>ති එතස්මිං නිමිත්තෙ। <b>අප්පනං පාපෙතී</b>ති භාවනං අප්පනං නෙති।
bod:එත්ථ ච කෙචි “උප්පන්නෙ උපචාරජ්ඣානෙ තං ආරබ්භ යෙ හෙට්ඨිමන්තෙන ද්වෙ තයො ජවනවාරා පවත්තන්ති, තෙ උපචාරජ්ඣානපක්ඛිකා එව, තදනන්තරඤ්ච භවඞ්ගපරිවාසෙන උපචාරාසෙවනාය ච විනා අප්පනා හොති, සහ නිමිත්තුප්පාදෙනෙව අප්පනං පාපෙතී”ති වදන්ති, තං තෙසං මතිමත්තං। න හි පාරිවාසිකකම්මෙන අප්පනාවාරො ඉච්ඡිතො, නාපි මහග්ගතප්පමාණජ්ඣානෙසු විය උපචාරජ්ඣානෙ එකන්තතො පච්චවෙක්ඛණා ඉච්ඡිතබ්බා, තස්මා උපචාරජ්ඣානාධිගමතො පරං කතිපයභවඞ්ගචිත්තාවසානෙ අප්පනං පාපුණන්තො “සහ නිමිත්තුප්පාදෙනෙවෙත්ථ අප්පනං පාපෙතී”ති වුත්තො। “සහ නිමිත්තුප්පාදෙනා”ති ච අධිප්පායිකමිදං වචනං, න නීතත්ථං। අධිප්පායො වුත්තනයෙනෙව වෙදිතබ්බො।
bod:<b>න අන්තොසමාපත්තියං</b> තදා තථාරූපස්ස ආභොගස්ස අසම්භවතො, සමාපත්තිතො වුට්ඨිතස්ස ආභොගො පුබ්බභාගභාවනාය වසෙන ඣානක්ඛණෙ පවත්තං අභිභවනාකාරං ගහෙත්වා පවත්තොති දට්ඨබ්බං। <b>අභිධම්මට්ඨකථායං</b> (ධ॰ ස॰ අට්ඨ॰ 204) පන “ඉමිනා පනස්ස පුබ්බභොගො කථිතො”ති වුත්තං। අන්තොසමාපත්තියං <pb M=3.247/> තථා ආභොගාභාවෙ කස්මා “ඣානසඤ්ඤායපී”ති වුත්තන්ති ආහ <b>“අභිභවන…පෙ॰… අත්ථී”</b>ති।
bod:<b>වඩ්ඪිතප්පමාණානී</b>ති විපුලප්පමාණානීති අත්ථො, න එකඞ්ගුලද්වඞ්ගුලාදිවසෙන වඩ්ඪිං පාපිතානීති තථාවඩ්ඪනස්සෙවෙත්ථ අසම්භවතො। තෙනාහ <b>“මහන්තානී”</b>ති। <b>භත්තවඩ්ඪිතක</b>න්ති භුඤ්ජනභාජනෙ වඩ්ඪිත්වා දින්නං භත්තං, එකාසනෙ පුරිසෙන භුඤ්ජිතබ්බභත්තතො උපඩ්ඪභත්තන්ති අත්ථො।
bod:රූපෙ සඤ්ඤා රූපසඤ්ඤා, සා අස්ස අත්ථීති රූපසඤ්ඤී, න රූපසඤ්ඤී <b>අරූපසඤ්ඤී</b>। සඤ්ඤාසීසෙන <pb V=3.229/> ඣානං වදති। රූපසඤ්ඤාය අනුප්පාදනමෙවෙත්ථ <b>අලාභිතා। බහිද්ධාව උප්පන්න</b>න්ති බහිද්ධාවත්ථුස්මිංයෙව උප්පන්නං। <b>අභිධම්මෙ</b> (ධ॰ ස॰ 204-209) පන “අජ්ඣත්තං අරූපසඤ්ඤී බහිද්ධා රූපානි පස්සති පරිත්තානි සුවණ්ණදුබ්බණ්ණානි, අප්පමාණානි සුවණ්ණදුබ්බණ්ණානී”ති එවං චතුන්නං අභිභායතනානං ආගතත්තා <b>අභිධම්මට්ඨකථායං</b> “කස්මා පන යථා සුත්තන්තෙ අජ්ඣත්තං රූපසඤ්ඤී එකො බහිද්ධා රූපානි පස්සති පරිත්තානීතිආදි වුත්තං, එවං අවත්වා ඉධ චතූසුපි අභිභායතනෙසු අජ්ඣත්තං අරූපසඤ්ඤිතාව වුත්තා”ති චොදනං කත්වා “අජ්ඣත්තරූපානං අනභිභවනීයතො”ති කාරණං වත්වා “තත්ථ වා ඉධ වා බහිද්ධා රූපානෙව අභිභවිතබ්බානි, තස්මා තානි නියමතොව වත්තබ්බානීති තත්රාපි ඉධාපි වුත්තානි, ‘අජ්ඣත්තං රූපසඤ්ඤී’ති ඉදං පන සත්ථු දෙසනාවිලාසමත්තමෙවා”ති වුත්තං।
bod:එත්ථ ච වණ්ණාභොගරහිතානි සහිතානි ච සබ්බානි “පරිත්තානි සුවණ්ණදුබ්බණ්ණානී”ති වුත්තානි, තථා “අප්පමාණානි සුවණ්ණදුබ්බණ්ණානී”ති। අත්ථි හි සො පරියායො “පරිත්තානි අභිභුය්ය, තානි චෙ කදාචි වණ්ණවසෙන ආභුජිතානි හොන්ති සුවණ්ණදුබ්බණ්ණානි අභිභුය්යා”ති। පරියායකථා හි සුත්තන්තදෙසනාති। අභිධම්මෙ පන නිප්පරියායදෙසනත්තා වණ්ණාභොගරහිතානි විසුං වුත්තානි, තථා සහිතානි। අත්ථි හි උභයත්ථ අභිභවනවිසෙසොති, තථා ඉධ පරියායදෙසනත්තා විමොක්ඛානම්පි අභිභවනපරියායො අත්ථීති “අජ්ඣත්තං රූපසඤ්ඤී”තිආදිනා පඨමදුතියඅභිභායතනෙසු පඨමවිමොක්ඛො, තතියචතුත්ථඅභිභායතනෙසු දුතියවිමොක්ඛො, වණ්ණාභිභායතනෙසු තතියවිමොක්ඛො ච අභිභවනප්පවත්තිතො සඞ්ගහිතො। <b>අභිධම්මෙ</b> (ධ॰ ස॰ 204-209, 247-249) පන නිප්පරියායදෙසනත්තා විමොක්ඛාභිභායතනානි <pb M=3.248/> අසඞ්කරතො දස්සෙතුං විමොක්ඛෙ වජ්ජෙත්වා අභිභායතනානි කථිතානි। සබ්බානි ච විමොක්ඛකිච්චානි ඣානානි විමොක්ඛදෙසනායං වුත්තානි। තදෙතං “අජ්ඣත්තං රූපසඤ්ඤී”ති ආගතස්ස අභිභායතනද්වයස්ස අභිධම්මෙ අභිභායතනෙසු අවචනතො “රූපී රූපානි පස්සතී”තිආදීනඤ්ච සබ්බවිමොක්ඛකිච්චසාධාරණවචනභාවතො වවත්ථානං කතන්ති විඤ්ඤායති। “අජ්ඣත්තරූපානං අනභිභවනීයතො”ති ඉදං අභිධම්මෙ කත්ථචිපි “අජ්ඣත්තං රූපානි පස්සතී”ති අවත්වා සබ්බත්ථ යං වුත්තං “බහිද්ධා රූපානි පස්සතී”ති, තස්ස කාරණවචනං। තෙන යං අඤ්ඤහෙතුකං, තං තෙන හෙතුනා වුත්තං। යං පන දෙසනාවිලාසහෙතුකං අජ්ඣත්තං අරූපසඤ්ඤිතාය එව අභිධම්මෙ වචනං, න තස්ස අඤ්ඤං කාරණං මග්ගිතබ්බන්ති දස්සෙති।
bod:අජ්ඣත්තරූපානං අනභිභවනීයතා ච තෙසං බහිද්ධාරූපානං විය අවිභූතත්තා දෙසනාවිලාසො <pb V=3.230/> ච යථාවුත්තවවත්ථානවසෙන වෙදිතබ්බො වෙනෙය්යජ්ඣාසයවසෙන විජ්ජමානපරියායකථාභාවතො। “සුවණ්ණදුබ්බණ්ණානී”ති එතෙනෙව සිද්ධත්තා න නීලාදිඅභිභායතනානි වත්තබ්බානීති චෙ? තං න। නීලාදීසු කතාධිකාරානං නීලාදිභාවස්සෙව අභිභවනකාරණත්තා। න හි තෙසං පරිසුද්ධාපරිසුද්ධවණ්ණානං පරිත්තතා වා අප්පමාණතා වා අභිභවනකාරණං, අථ ඛො නීලාදිභාවො එවාති। එතෙසු ච පරිත්තාදිකසිණරූපෙසු යං යං චරිතස්ස ඉමානි අභිභායතනානි ඉජ්ඣන්ති, තං දස්සෙතුං <b>“ඉමෙසු පනා”</b>තිආදි වුත්තං। <b>සබ්බසඞ්ගාහිකවසෙනා</b>ති නීලවණ්ණනීලනිදස්සනනීලනිභාසානං සාධාරණවසෙන। <b>වණ්ණවසෙනා</b>ති සභාවවණ්ණවසෙන। <b>නිදස්සනවසෙනා</b>ති පස්සිතබ්බතාවසෙන චක්ඛුවිඤ්ඤාණාදිවිඤ්ඤාණවීථියා ගහෙතබ්බතාවසෙන। <b>ඔභාසවසෙනා</b>ති සප්පභාසතාය අවභාසනවසෙන।
cen:ඉච්ඡාසුත්තාදිවණ්ණනා නිට්ඨිතා।
sub:6:විමොක්ඛසුත්තවණ්ණනා
bod:66:ඡට්ඨෙ (දී॰ නි॰ ටී॰ 2.129) <b>කෙනට්ඨෙනා</b>ති කෙන සභාවෙන। සභාවො හි ඤාණෙන යාථාවතො අරණීයතො ඤාතබ්බතො “අත්ථො”ති වුච්චති, සො එව <pb M=3.249/> ත්ථ-කාරස්ස ට්ඨ-කාරං කත්වා “අට්ඨො”ති වුත්තො। <b>අධිමුච්චනට්ඨෙනා</b>ති අධිකං සවිසෙසං මුච්චනට්ඨෙන। එතෙන සතිපි සබ්බස්සපි රූපාවචරජ්ඣානස්ස වික්ඛම්භනවසෙන පටිපක්ඛතො විමුත්තභාවෙ යෙන භාවනාවිසෙසෙන තං ඣානං සාතිසයං පටිපක්ඛතො විමුච්චිත්වා පවත්තති, සො භාවනාවිසෙසො දීපිතො। භවති හි සමානජාතියුත්තොපි භාවනාවිසෙසෙන පවත්තිආකාරවිසෙසො। යථා තං සද්ධාවිමුත්තතො දිට්ඨිප්පත්තස්ස, තථා පච්චනීකධම්මෙහි සුට්ඨු විමුත්තතාය එව අනිග්ගහිතභාවෙන නිරාසඞ්කතාය අභිරතිවසෙන සුට්ඨු අධිමුච්චනට්ඨෙනපි <b>විමොක්ඛො</b>। තෙනාහ <b>“ආරම්මණෙ චා”</b>තිආදි। <b>අයං පනත්ථො</b>ති අයං අධිමුච්චනට්ඨො <b>පච්ඡිමෙ විමොක්ඛෙ</b> නිරොධෙ <b>නත්ථි</b>। කෙවලො විමුත්තට්ඨො එව තත්ථ ලබ්භති, තං සයමෙව පරතො වක්ඛති।
bod:<b>රූපී</b>ති යෙනායං සසන්තතිපරියාපන්නෙන රූපෙන සමන්නාගතො, තං යස්ස ඣානස්ස හෙතුභාවෙන විසිට්ඨරූපං හොති, යෙන විසිට්ඨෙන රූපෙන “රූපී”ති වුච්චෙය්ය රූපීසද්දස්ස අතිසයත්ථදීපනතො, තදෙව සසන්තතිපරියාපන්නරූපස්ස වසෙන පටිලද්ධජ්ඣානං ඉධ පරමත්ථතො රූපිභාවසාධකන්ති දට්ඨබ්බං। තෙනාහ <b>“අජ්ඣත්ත”</b>න්තිආදි। <b>රූපජ්ඣානං රූපං</b> උත්තරපදලොපෙන। <b>රූපානී</b>ති පනෙත්ථ පුරිමපදලොපො දට්ඨබ්බො। තෙන වුත්තං <b>“නීලකසිණාදීනි රූපානී”</b>ති। රූපෙ කසිණරූපෙ සඤ්ඤා රූපසඤ්ඤා <pb V=3.231/>, සා එතස්ස අත්ථීති රූපසඤ්ඤී, සඤ්ඤාසීසෙන ඣානං වදති। තප්පටිපක්ඛෙන <b>අරූපසඤ්ඤී</b>। තෙනාහ <b>“අජ්ඣත්තං න රූපසඤ්ඤී”</b>තිආදි।
bod:<b>අන්තො අප්පනායං “සුභ”න්ති ආභොගො නත්ථී</b>ති ඉමිනා පුබ්බාභොගවසෙන තථා අධිමුත්ති සියාති දස්සෙති। එවඤ්හෙත්ථ තථාවත්තබ්බතාපත්තිචොදනා අනවට්ඨානා හොති। යස්මා සුවිසුද්ධෙසු නීලාදීසු වණ්ණකසිණෙසු තත්ථ කතාධිකාරානං අභිරතිවසෙන සුට්ඨු අධිමුච්චනට්ඨො සම්භවති, තස්මා අට්ඨකථායං තථා තතියො විමොක්ඛො සංවණ්ණිතො। යස්මා පන මෙත්තාදිවසෙන පවත්තමානා භාවනා සත්තෙ අප්පටිකූලතො දහන්ති, තෙ සුභතො අධිමුච්චිත්වා පවත්තති, තස්මා <b>පටිසම්භිදාමග්ගෙ</b> (පටි॰ ම॰ 1.212-213) බ්රහ්මවිහාරභාවනා “සුභවිමොක්ඛො”ති වුත්තා। තයිදං උභයම්පි තෙන තෙන පරියායෙන වුත්තත්තා න විරුජ්ඣතීති දට්ඨබ්බං।
bod:<b>සබ්බසො</b>ති <pb M=3.250/> අනවසෙසතො। න හි චතුන්නං අරූපක්ඛන්ධානං එකදෙසොපි තත්ථ අවසිස්සති। <b>විස්සට්ඨත්තා</b>ති යථාපරිච්ඡින්නකාලෙ නිරොධිතත්තා। <b>උත්තමො විමොක්ඛො නාම</b> අරියෙහෙව සමාපජ්ජිතබ්බතො අරියඵලපරියොසානත්තා දිට්ඨෙව ධම්මෙ නිබ්බානප්පත්තිභාවතො ච।
cen:විමොක්ඛසුත්තවණ්ණනා නිට්ඨිතා।
sub:7:අනරියවොහාරසුත්තවණ්ණනා
bod:67:සත්තමෙ අනරියානං ලාමකානං වොහාරො <b>අනරියවොහාරො। දිට්ඨවාදිතා</b>ති දිට්ඨං මයාති එවං වාදිතා। එවං සෙසෙසුපි। එත්ථ ච තංතංසමුට්ඨාපකචෙතනාවසෙන අත්ථො වෙදිතබ්බො। තෙනාහ <b>“යාහි චෙතනාහී”</b>තිආදි।
cen:අනරියවොහාරසුත්තවණ්ණනා නිට්ඨිතා।
sub:9:පරිසාසුත්තවණ්ණනා
bod:69:නවමෙ (දී॰ නි॰ ටී॰ 2.172) සමාගන්තබ්බතො, සමාගච්ඡතීති වා සමාගමො, පරිසා। බිම්බිසාරප්පමුඛො සමාගමො <b>බිම්බිසාරසමාගමො</b>। සෙසද්වයෙපි එසෙව නයො। බිම්බිසාර…පෙ॰… සමාගමසදිසං ඛත්තියපරිසන්ති යොජනා। <b>අඤ්ඤෙසු චක්කවාළෙසුපි ලබ්භතෙව</b> සත්ථු <pb V=3.232/> ඛත්තියපරිසාදිඋපසඞ්කමනං। ආදිතො තෙහි සද්ධිං සත්ථු භාසනං <b>ආලාපො,</b> කථනප්පටිකථනං <b>සල්ලාපො</b>। ධම්මූපසංහිතා පුච්ඡාපටිපුච්ඡා <b>ධම්මසාකච්ඡා। සණ්ඨානං පටිච්ච කථිතං</b> සණ්ඨානපරියායත්තා වණ්ණ-සද්දස්ස “මහන්තං හත්ථිරාජවණ්ණං අභිනිම්මිනිත්වා”තිආදීසු (සං॰ නි॰ 1.138) විය। <b>තෙස</b>න්ති පදං උභයපදාපෙක්ඛං “තෙසම්පි ලක්ඛණසණ්ඨානං විය සත්ථු සරීරසණ්ඨානං තෙසං කෙවලං පඤ්ඤායති එවා”ති। නාපි ආමුත්තමණිකුණ්ඩලො භගවා හොතීති යොජනා। <b>ඡින්නස්සරා</b>ති ද්විධා භින්නස්සරා। <b>ගග්ගරස්සරා</b>ති ජජ්ජරිතස්සරා। <b>භාසන්තර</b>න්ති තෙසං සත්තානං භාසාතො අඤ්ඤං භාසං। <b>වීමංසා</b>ති චින්තනා। <b>කිමත්ථං…පෙ॰… දෙසෙතී</b>ති ඉදං නනු අත්තානං ජානාපෙත්වා ධම්මෙ කථිතෙ තෙසං සාතිසයො <pb M=3.251/> පසාදො හොතීති ඉමිනා අධිප්පායෙන වුත්තං? යෙසං අත්තානං අජානාපෙත්වාව ධම්මෙ කථිතෙ පසාදො හොති, න ජානාපෙත්වා, තාදිසෙ සන්ධාය සත්ථා තථා කරොති। තත්ථ පයොජනමාහ <b>“වාසනත්ථායා”</b>ති। <b>එවං සුතොපී</b>ති එවං අවිඤ්ඤාතදෙසකො අවිඤ්ඤාතාගමනොපි සුතො ධම්මො අත්තනො ධම්මසුධම්මතායෙව <b>අනාගතෙ පච්චයො හොති</b> සුණන්තස්ස।
cen:පරිසාසුත්තවණ්ණනා නිට්ඨිතා।
sub:10:භූමිචාලසුත්තවණ්ණනා
bod:70:දසමෙ (දී॰ නි॰ ටී॰ 2.167; සං॰ නි॰ ටී॰ 2.5.822) <b>උදෙනයක්ඛස්ස චෙතියට්ඨානෙ</b>ති උදෙනස්ස නාම යක්ඛස්ස ආයතනභාවෙන ඉට්ඨකාහි කතෙ මහාජනස්ස චිත්තීකතට්ඨානෙ। <b>කතවිහාරො</b>ති භගවන්තං උද්දිස්ස කතවිහාරො। <b>වුච්චතී</b>ති පුරිමවොහාරෙන “උදෙනං චෙතිය”න්ති වුච්චති। <b>ගොතමකාදීසුපී</b>ති “ගොතමකං චෙතිය”න්තිආදීසුපි। <b>එසෙව නයො</b>ති චෙතියට්ඨානෙ කතවිහාරභාවං අතිදිසති। තථා හි <b>සත්තම්බ</b>න්ති කිකිස්ස රඤ්ඤො ධීතරො සත්ත කුමාරියො සංවෙගජාතා ගෙහතො නික්ඛමිත්වා තත්ථ පධානං පදහිංසු, තං ඨානං <b>“සත්තම්බං චෙතිය”</b>න්ති වදන්ති। <b>බහුපුත්තක</b>න්ති ච බහුපාරොහො එකො නිග්රොධරුක්ඛො, තස්මිං අධිවත්ථං දෙවතං බහූ මනුස්සා පුත්තෙ පත්ථෙන්ති, තදුපාදාය තං ඨානං <b>“බහුපුත්තකං චෙතිය”</b>න්ති පඤ්ඤායිත්ථ। <b>සාරන්දදස්ස</b> නාම යක්ඛස්ස වසිතට්ඨානං, <b>චාපාලස්ස</b> නාම යක්ඛස්ස වසිතට්ඨානං, ඉති සබ්බානෙවෙතානි බුද්ධුප්පාදතො පුබ්බදෙවතා පරිග්ගහෙත්වා චෙතියවොහාරෙන වොහරිතානි, භගවතො විහාරෙ කතෙපි තථෙව සඤ්ජානන්ති। <b>රමණීයා</b>ති එත්ථ වෙසාලියා තාව භූමිභාගසම්පත්තියා සුලභපිණ්ඩතාය රමණීයභාවො වෙදිතබ්බො। විහාරානං පන නගරතො නාතිදූරතාය නච්චාසන්නතාය ගමනාගමනසම්පත්තියා අනාකිණ්ණවිහාරට්ඨානතාය ඡායුදකසම්පත්තියා පවිවෙකපතිරූපතාය ච රමණීයතා දට්ඨබ්බා।
bod:<b>වඩ්ඪිතා</b>ති <pb V=3.233/> භාවනාපාරිපූරිවසෙන පරිබ්රූහිතා। <b>පුනප්පුනං කතා</b>ති භාවනාය බහුලීකරණෙන අපරාපරං පවත්තිතා। <b>යුත්තයානං විය කතා</b>ති යථා <pb M=3.252/> යුත්තමාජඤ්ඤයානං ඡෙකෙන සාරථිනා අධිට්ඨිතං යථාරුචි පවත්තති, එවං යථාරුචි පවත්තිරහතං ගමිතා। <b>පතිට්ඨානට්ඨෙනා</b>ති අධිට්ඨානට්ඨෙන। <b>වත්ථු විය කතා</b>ති සබ්බසො උපක්කිලෙසවිසොධනෙන ඉද්ධිවිසයතාය පතිට්ඨානභාවතො සුවිසොධිතපරිස්සයවත්ථු විය කතා। <b>අධිට්ඨිතා</b>ති පටිපක්ඛදූරීභාවතො සුභාවිතභාවෙන තංතංඅධිට්ඨානයොග්යතාය ඨපිතා। <b>සමන්තතො චිතා</b>ති සබ්බභාගෙන භාවනුපචයං ගමිතා। තෙනාහ <b>“සුවඩ්ඪිතා”</b>ති। <b>සුට්ඨු සමාරද්ධා</b>ති ඉද්ධිභාවනාය සිඛාප්පත්තියා සම්මදෙව සංසෙවිතා।
bod:<b>අනියමෙනා</b>ති “යස්ස කස්සචී”ති අනියමවචනෙන। <b>නියමෙත්වා</b>ති “තථාගතස්සා”ති සරූපදස්සනෙන නියමෙත්වා। <b>ආයුප්පමාණ</b>න්ති (දී॰ නි॰ ටී॰ 1.40; දී॰ නි॰ අභි॰ ටී॰ 1.40) පරමායුප්පමාණං වදති। කිං පනෙත්ථ පරමායු නාම, කථං වා තං පරිච්ඡින්නප්පමාණන්ති? වුච්චතෙ – යො තෙසං තෙසං සත්තානං තස්මිං තස්මිං භවවිසෙසෙ පුරිමසිද්ධභවපත්ථනූපනිස්සයවසෙන සරීරාවයවවණ්ණසණ්ඨානප්පමාණාදිවිසෙසා විය තංතංගතිනිකායාදීසු යෙභුය්යෙන නියතපරිච්ඡෙදො ගබ්භසෙය්යකකාමාවචරදෙවරූපාවචරසත්තානං සුක්කසොණිතඋතුභොජනාදිඋතුආදිපච්චුප්පන්නපච්චයූපත්ථම්භිතො විපාකප්පබන්ධස්ස ඨිතිකාලනියමො। සො යථාසකං ඛණමත්තාවට්ඨායීනම්පි අත්තනො සහජාතානං රූපාරූපධම්මානං ඨපනාකාරවුත්තිතාය පවත්තනකානි රූපාරූපජීවිතින්ද්රියානි යස්මා න කෙවලං තෙසං ඛණඨිතියා එව කාරණභාවෙන අනුපාලකානි, අථ ඛො යාව භවඞ්ගුපච්ඡෙදා අනුපබන්ධස්ස අවිච්ඡෙදහෙතුභාවෙනපි, තස්මා ආයුහෙතුකත්තා කාරණූපචාරෙන ආයු, උක්කංසපරිච්ඡෙදවසෙන පරමායූති ච වුච්චති। තං පන දෙවානං නෙරයිකානං උත්තරකුරුකානඤ්ච නියතපරිච්ඡෙදං। උත්තරකුරුකානං පන එකන්තනියතපරිච්ඡෙදමෙව, අවසිට්ඨමනුස්සපෙතතිරච්ඡානානං පන චිරට්ඨිතිසංවත්තනිකකම්මබහුලෙ කාලෙ තංකම්මසහිතසන්තානජනිතසුක්කසොණිතපච්චයානං තංමූලකානඤ්ච චන්දසූරියසමවිසමපරිවත්තනාදිජනිතඋතුආහාරාදිසමවිසමපච්චයානඤ්ච වසෙන චිරාචිරකාලතො අනියතපරිච්ඡෙදං, තස්ස ච යථා පුරිමසිද්ධභවපත්ථනාවසෙන තංතංගතිනිකායාදීසු වණ්ණසණ්ඨානාදිවිසෙසනියමො සිද්ධො දස්සනානුස්සවාදීහි, තථා ආදිතො ගහණසිද්ධියා। එවං තාසු තාසු උපපත්තීසු නිබ්බත්තසත්තානං යෙභුය්යෙන සමප්පමාණට්ඨිතිකාලං <pb M=3.253/> දස්සනානුස්සවෙහි ලභිත්වා තංපරමතං අජ්ඣොසාය පවත්තිතභවපත්ථනාවසෙන ආදිතො පරිච්ඡෙදනියමො වෙදිතබ්බො। යස්මා පන කම්මං තාසු තාසු උපපත්තීසු යථා තංතංඋපපත්තිනියතවණ්ණාදිනිබ්බත්තනෙ සමත්ථං, එවං නියතායුපරිච්ඡෙදාසු උපපත්තීසු පරිච්ඡෙදාතික්කමෙන <pb V=3.234/> විපාකනිබ්බත්තනෙ සමත්ථං න හොති, තස්මා වුත්තං <b>“තස්මිං තස්මිං කාලෙ යං මනුස්සානං ආයුප්පමාණං, තං පරිපුණ්ණං කරොන්තො තිට්ඨෙය්යා”</b>ති।
bod:<b>මහාසීවත්ථෙරො</b> පන “මහාබොධිසත්තානං චරිමභවෙ පටිසන්ධිදායිනො කම්මස්ස අසඞ්ඛ්යෙය්යායුකතාසංවත්තනසමත්ථතං හදයෙ ඨපෙත්වා බුද්ධානඤ්ච ආයුසඞ්ඛාරස්ස පරිස්සයවික්ඛම්භනසමත්ථතා පාළියං ආගතා එවාති ඉමං භද්දකප්පමෙව තිට්ඨෙය්යා”ති අවොච। <b>ඛණ්ඩිච්චාදීහි අභිභුය්යතී</b>ති එතෙන යථා ඉද්ධිබලෙන ජරාය න පටිඝාතො, එවං තෙන මරණස්සපි න පටිඝාතොති අත්ථතො ආපන්නමෙවාති। “ක්ව සරො ඛිත්තො, ක්ව ච නිපතිතො”ති අඤ්ඤථා වුට්ඨිතෙනපි ථෙරවාදෙන අට්ඨකථාවචනමෙව සමත්ථිතන්ති දට්ඨබ්බං। තෙනාහ <b>“යො පන වුච්චති…පෙ॰… නියාමිත”</b>න්ති।
bod:<b>ඔළාරිකෙ නිමිත්තෙ</b>ති ථූලෙ සඤ්ඤුප්පාදනෙ। ථූලසඤ්ඤුප්පාදනඤ්හෙතං “තිට්ඨතු භගවා කප්ප”න්ති සකලං කප්පං අවට්ඨානයාචනාය, යදිදං “යස්ස කස්සචි, ආනන්ද, චත්තාරො ඉද්ධිපාදා භාවිතා”තිආදිනා අඤ්ඤාපදෙසෙන අත්තනො චතුරිද්ධිපාදභාවනානුභාවෙන කප්පං අවට්ඨානසමත්ථතාවිභාවනං। <b>ඔභාසෙ</b>ති පාකටවචනෙ। පාකටවචනඤ්හෙතං, යදිදං පරියායං මුඤ්චිත්වා උජුකමෙව අත්තනො අධිප්පායවිභාවනං। <b>පරියුට්ඨිතචිත්තො</b>ති යථා කිඤ්චි අත්ථානත්ථං සල්ලක්ඛෙතුං න සක්කා, එවං අභිභූතචිත්තො। සො පන අභිභවො මහතා උදකොඝෙන අප්පකස්ස උදකස්ස අජ්ඣොත්ථරණං විය අහොසීති වුත්තං <b>“අජ්ඣොත්ථටචිත්තො”</b>ති। <b>අඤ්ඤො</b>ති ථෙරතො, අරියෙහි වා අඤ්ඤොපි යො කොචි පුථුජ්ජනො। පුථුජ්ජනග්ගහණඤ්චෙත්ථ යථා සබ්බෙන සබ්බං අප්පහීනවිපල්ලාසො මාරෙන පරියුට්ඨිතචිත්තො කිඤ්චි අත්ථානත්ථං සල්ලක්ඛෙතුං න සක්කොති, එවං ථෙරො භගවතා කතනිමිත්තොභාසං සබ්බසො න සල්ලක්ඛෙසීති දස්සනත්ථං। තෙනාහ <b>“මාරො හී”</b>තිආදි।
bod:<b>චත්තාරො</b> <pb M=3.254/> <b>විපල්ලාසා</b>ති අසුභෙ “සුභ”න්ති සඤ්ඤාවිපල්ලාසො, චිත්තවිපල්ලාසො, දුක්ඛෙ “සුඛ”න්ති සඤ්ඤාවිපල්ලාසො, චිත්තවිපල්ලාසොති ඉමෙ චත්තාරො විපල්ලාසා। <b>තෙනා</b>ති යදිපි ඉතරෙ අට්ඨ විපල්ලාසා පහීනා, තථාපි යථාවුත්තානං චතුන්නං විපල්ලාසානං අප්පහීනභාවෙන। <b>අස්සා</b>ති ථෙරස්ස। <b>මද්දතී</b>ති ඵුසනමත්තෙන මද්දන්තො විය හොති, අඤ්ඤථා තෙන මද්දිතෙ සත්තානං මරණමෙව සියා। <b>කිං සක්ඛිස්සති,</b> න සක්ඛිස්සතීති අධිප්පායො। කස්මා න සක්ඛිස්සති, නනු එස අග්ගසාවකස්ස කුච්ඡිං පවිට්ඨොති? සච්චං පවිට්ඨො, තඤ්ච ඛො අත්තනො ආනුභාවදස්සනත්ථං, න විබාධනාධිප්පායෙන। විබාධනාධිප්පායෙන පන ඉධ “කිං සක්ඛිස්සතී”ති වුත්තං හදයමද්දනස්ස අධිකතත්තා। <b>නිමිත්තොභාස</b>න්ති එත්ථ “තිට්ඨතු භගවා කප්ප”න්ති සකලකප්පං අවට්ඨානයාචනාය <pb V=3.235/> “යස්ස කස්සචි, ආනන්ද, චත්තාරො ඉද්ධිපාදා භාවිතා”තිආදිනා අඤ්ඤාපදෙසෙන අත්තනො චතුරිද්ධිපාදභාවනානුභාවෙන කප්පං අවට්ඨානසමත්ථතාවසෙන සඤ්ඤුප්පාදනං නිමිත්තං। තථා පන පරියායං මුඤ්චිත්වා උජුකමෙව අත්තනො අධිප්පායවිභාවනං ඔභාසො। <b>ජානන්තොයෙවා</b>ති මාරෙන පරියුට්ඨිතභාවං ජානන්තොයෙව। අත්තනො අපරාධහෙතුතො සත්තානං සොකො තනුකො හොති, න බලවාති ආහ <b>“දොසාරොපනෙන සොකතනුකරණත්ථ”</b>න්ති। කිං පන ථෙරො මාරෙන පරියුට්ඨිතචිත්තකාලෙ පවත්තිං පච්ඡා ජානාතීති? න ජානාති සභාවෙන, බුද්ධානුභාවෙන පන ජානාති।
bod:<b>ගච්ඡ ත්වං, ආනන්දා</b>ති යස්මා දිවාවිහාරත්ථාය ඉධාගතො, තස්මා, ආනන්ද, ගච්ඡ ත්වං යථාරුචිතට්ඨානං දිවාවිහාරාය। තෙනාහ <b>“යස්සදානි කාලං මඤ්ඤසී”</b>ති। <b>අනත්ථෙ නියොජෙන්තො</b> ගුණමාරණෙන <b>මාරෙති,</b> විරාගවිබන්ධනෙන වා ජාතිනිමිත්තතාය තත්ථ තත්ථ ජාතං මාරෙන්තො විය හොතීති <b>“මාරෙතීති මාරො”</b>ති වුත්තං। අති විය පාපතාය <b>පාපිමා</b>। කණ්හධම්මෙහි සමන්නාගතො <b>කණ්හො</b>। විරාගාදිගුණානං අන්තකරණතො <b>අන්තකො</b>। සත්තානං අනත්ථාවහං පටිපත්තිං න මුඤ්චතීති <b>නමුචි</b>। අත්තනො මාරපාසෙන පමත්තෙ බන්ධති, පමත්තා වා බන්ධූ එතස්සාති <b>පමත්තබන්ධු</b>। සත්තමසත්තාහතො පරං සත්ත අහානි සන්ධායාහ <b>“අට්ඨමෙ සත්තාහෙ”</b>ති න පන පල්ලඞ්කසත්තාහාදි විය නියතකිච්චස්ස අට්ඨමසත්තාහස්ස නාම ලබ්භනතො। සත්තමසත්තාහස්ස හි පරතො අජපාලනිග්රොධමූලෙ <pb M=3.255/> මහාබ්රහ්මුනො සක්කස්ස ච දෙවරඤ්ඤො පටිඤ්ඤාතධම්මදෙසනං භගවන්තං ඤත්වා “ඉදානි සත්තෙ ධම්මදෙසනාය මම විසයං සමතික්කමාපෙස්සතී”ති සඤ්ජාතදොමනස්සො හුත්වා ඨිතො චින්තෙසි – “හන්ද දානාහං නං උපායෙන පරිනිබ්බාපෙස්සාමි, එවමස්ස මනොරථො අඤ්ඤථත්තං ගමිස්සති, මම ච මනොරථො ඉජ්ඣිස්සතී”ති। එවං පන චින්තෙත්වා භගවන්තං උපසඞ්කමිත්වා එකමන්තං ඨිතො “පරිනිබ්බාතු දානි, භන්තෙ, භගවා”තිආදිනා පරිනිබ්බානං යාචි। තං සන්ධාය වුත්තං <b>“අට්ඨමෙ සත්තාහෙ”</b>තිආදි। තත්ථ <b>අජ්ජා</b>ති ආයුසඞ්ඛාරොස්සජ්ජනදිවසං සන්ධායාහ। <b>භගවා චස්ස</b> අතිබන්ධනාධිප්පායං ජානන්තොපි තං අනාවිකත්වා පරිනිබ්බානස්ස අකාලභාවමෙව පකාසෙන්තො යාචනං <b>පටික්ඛිපි</b>। තෙනාහ <b>“න තාවාහ”</b>න්තිආදි।
bod:<b>මග්ගවසෙන බ්යත්තා</b>ති සච්චසම්පටිවෙධවෙය්යත්තියෙන බ්යත්තා। <b>තථෙව විනීතා</b>ති මග්ගවසෙනෙව කිලෙසානං සමුච්ඡෙදවිනයෙන විනීතා। <b>තථා විසාරදා</b>ති අරියමග්ගාධිගමෙනෙව සත්ථුසාසනෙ වෙසාරජ්ජප්පත්තියා විසාරදා, සාරජ්ජකරානං දිට්ඨිවිචිකිච්ඡාදිපාපධම්මානං විගමෙන විසාරදභාවං පත්තාති අත්ථො। යස්ස සුතස්ස වසෙන වට්ටදුක්ඛතො නිස්සරණං සම්භවති, තං ඉධ උක්කට්ඨනිද්දෙසෙන සුතන්ති අධිප්පෙතන්ති ආහ <b>“තෙපිටකවසෙනා”</b>ති। තිණ්ණං පිටකානං සමූහො <b>තෙපිටකං</b> <pb V=3.236/>, තීණි වා පිටකානි තිපිටකං, තිපිටකමෙව <b>තෙපිටකං,</b> තස්ස වසෙන। <b>තමෙවා</b>ති යං තං තෙපිටකං සොතබ්බභාවෙන “සුත”න්ති වුත්තං, තමෙව। <b>ධම්ම</b>න්ති පරියත්තිධම්මං। <b>ධාරෙන්තී</b>ති සුවණ්ණභාජනෙ පක්ඛිත්තසීහවසං විය අවිනස්සන්තං කත්වා සුප්පගුණසුප්පවත්තිභාවෙන ධාරෙන්ති හදයෙ ඨපෙන්ති। ඉති පරියත්තිධම්මවසෙන බහුස්සුතධම්මධරභාවං දස්සෙත්වා ඉදානි පටිවෙධධම්මවසෙනපි තං දස්සෙතුං <b>“අථ වා”</b>තිආදි වුත්තං। <b>අරියධම්මස්සා</b>ති මග්ගඵලධම්මස්ස, නවවිධස්සපි වා ලොකුත්තරධම්මස්ස। <b>අනුධම්මභූත</b>න්ති අධිගමාය අනුරූපධම්මභූතං। <b>අනුච්ඡවිකප්පටිපද</b>න්ති ච තමෙව විපස්සනාධම්මමාහ, ඡබ්බිධා විසුද්ධියො වා। <b>අනුධම්ම</b>න්ති තස්සා යථාවුත්තප්පටිපදාය අනුරූපං අභිසල්ලෙඛිතං අප්පිඡතාදිධම්මං। <b>චරණසීලා</b>ති සමාදාය වත්තනසීලා। අනුමග්ගඵලධම්මො එතිස්සාති වා <b>අනුධම්මා,</b> වුට්ඨානගාමිනී විපස්සනා। තස්සා චරණසීලා। <b>අත්තනො ආචරියවාද</b>න්ති අත්තනො ආචරියස්ස සම්මාසම්බුද්ධස්ස වාදං। සදෙවකස්ස ලොකස්ස ආචාරසික්ඛාපනෙන <b>ආචරියො,</b> භගවා, තස්ස වාදො, චතුසච්චදෙසනා।
bod:<b>ආචික්ඛිස්සන්තී</b>ති <pb M=3.256/> ආදිතො කථෙස්සන්ති, අත්තනා උග්ගහිතනියාමෙන පරෙ උග්ගණ්හාපෙස්සන්තීති අත්ථො। <b>දෙසෙස්සන්තී</b>ති වාචෙස්සන්ති, පාළිං සම්මා පබොධෙස්සන්තීති අත්ථො। <b>පඤ්ඤපෙස්සන්තී</b>ති පජානාපෙස්සන්ති, සඞ්කාසෙස්සන්තීති අත්ථො। <b>පට්ඨපෙස්සන්තී</b>ති පකාරෙහි ඨපෙස්සන්ති, පකාසෙස්සන්තීති අත්ථො। <b>විවරිස්සන්තී</b>ති විවටං කරිස්සන්ති। <b>විභජිස්සන්තී</b>ති විභත්තං කරිස්සන්ති। <b>උත්තානීකරිස්සන්තී</b>ති අනුත්තානං ගම්භීරං උත්තානං පාකටං කරිස්සන්ති। <b>සහධම්මෙනා</b>ති එත්ථ <b>ධම්ම</b>-සද්දො කාරණපරියායො “හෙතුම්හි ඤාණං ධම්මපටිසම්භිදා”තිආදීසු (විභ॰ 720) වියාති ආහ <b>“සහෙතුකෙන සකාරණෙන වචනෙනා”</b>ති। <b>සප්පාටිහාරිය</b>න්ති සනිස්සරණං। යථා පරවාදං භඤ්ජිත්වා සකවාදො පතිට්ඨහති, එවං හෙතුදාහරණෙහි යථාධිගතමත්ථං සම්පාදෙත්වා ධම්මං කථෙස්සන්ති। තෙනාහ <b>“නිය්යානිකං කත්වා ධම්මං දෙසෙස්සන්තී”</b>ති, නවවිධං ලොකුත්තරධම්මං පබොධෙස්සන්තීති අත්ථො। එත්ථ ච “පඤ්ඤපෙස්සන්තී”තිආදීහි ඡහි පදෙහි ඡ අත්ථපදානි දස්සිතානි, ආදිතො පන ද්වීහි පදෙහි ඡ බ්යඤ්ජනපදානි। එත්තාවතා තෙපිටකං බුද්ධවචනං සංවණ්ණනානයෙන සඞ්ගහෙත්වා දස්සිතං හොති। වුත්තඤ්හෙතං <b>නෙත්තියං</b> (නෙත්ති॰ සඞ්ගහවාරො) “ද්වාදස පදානි සුත්තං, තං සබ්බං බ්යඤ්ජනඤ්ච අත්ථො චා”ති।
bod:<b>සික්ඛාත්තයසඞ්ගහිත</b>න්ති අධිසීලසික්ඛාදිසික්ඛාත්තයසඞ්ගහං। <b>සකලං සාසනබ්රහ්මචරිය</b>න්ති අනවසෙසං සත්ථුසාසනභූතං සෙට්ඨචරියං। <b>සමිද්ධ</b>න්ති සම්මදෙව වඩ්ඪිතං। <b>ඣානස්සාදවසෙනා</b>ති තෙහි තෙහි භික්ඛූහි සමධිගතජ්ඣානසුඛවසෙන। <b>වුද්ධිප්පත්ත</b>න්ති උළාරපණීතභාවූපගමෙන සබ්බසො පරිවුද්ධිමුපගතං। <b>සබ්බපාලිඵුල්ලං විය අභිඤ්ඤාසම්පත්තිවසෙන</b> අභිඤ්ඤාසම්පදාහි සාසනාභිවුද්ධියා <pb V=3.237/> මත්ථකප්පත්තිතො। <b>පතිට්ඨිතවසෙනා</b>ති පතිට්ඨානවසෙන, පතිට්ඨප්පත්තියාති අත්ථො। පටිවෙධවසෙන බහුනො ජනස්ස හිතන්ති <b>බාහුජඤ්ඤං</b>। තෙනාහ <b>“මහාජනාභිසමයවසෙනා”</b>ති। පුථු පුථුලං භූතං ජාතං, පුථු වා පුථුත්තං පත්තන්ති <b>පුථුභූතං</b>। තෙනාහ <b>“සබ්බා…පෙ॰.. පත්ත”</b>න්ති। <b>සුට්ඨු පකාසිත</b>න්ති සුට්ඨු සම්මදෙව ආදිකල්යාණාදිභාවෙන පවෙදිතං।
bod:<b>සතිං සූපට්ඨිතං කත්වා</b>ති අයං කායාදිවිභාගො අත්තභාවසඤ්ඤිතො දුක්ඛභාරො මයා එත්තකං කාලං වහිතො, ඉදානි පන න වහිතබ්බො, එතස්ස අවහනත්ථඤ්හි චිරතරං කාලං අරියමග්ගසම්භාරො සම්භතො, ස්වායං අරියමග්ගො පටිවිද්ධො। යතො ඉමෙ කායාදයො අසුභාදිතො <pb M=3.257/> සභාවාදිතො සම්මදෙව පරිඤ්ඤාතාති චතුබ්බිධම්පි සම්මාසතිං යතාතථං විසයෙ සුට්ඨු උපට්ඨිතං කත්වා। <b>ඤාණෙන පරිච්ඡින්දිත්වා</b>ති ඉමස්ස අත්තභාවසඤ්ඤිතස්ස දුක්ඛභාරස්ස වහනෙ පයොජනභූතං අත්තහිතං තාව බොධිමූලෙ එව පරිසමාපිතං, පරහිතං පන බුද්ධවෙනෙය්යවිනයං පරිසමාපිතබ්බං, තං ඉදානි මාසත්තයෙනෙව පරිසමාපනං පාපුණිස්සති, අහම්පි විසාඛාපුණ්ණමායං පරිනිබ්බායිස්සාමීති එවං බුද්ධඤාණෙන පරිච්ඡින්දිත්වා සබ්බභාගෙන නිච්ඡයං කත්වා। <b>ආයුසඞ්ඛාරං විස්සජ්ජී</b>ති ආයුනො ජීවිතස්ස අභිසඞ්ඛාරකං ඵලසමාපත්තිධම්මං න සමාපජ්ජිස්සාමීති විස්සජ්ජි। තංවිස්සජ්ජනෙනෙව තෙන අභිසඞ්ඛරියමානං ජීවිතසඞ්ඛාරං “න පවත්තෙස්සාමී”ති විස්සජ්ජි। තෙනාහ <b>“තත්ථා”</b>තිආදි।
bod:ඨානමහන්තතායපි පවත්තිආකාරමහන්තතායපි <b>මහන්තො පථවීකම්පො</b>। තත්ථ ඨානමහන්තතාය භූමිචාලස්ස මහන්තත්තං දස්සෙතුං <b>“තදා කිර…පෙ॰… කම්පිත්ථා”</b>ති වුත්තං। සා පන ජාභික්ඛෙත්තභූතා දසසහස්සී ලොකධාතු එව, න යා කාචි। යා මහාභිනීහාරමහාභිජාතිආදීසුපි කම්පිත්ථ, තදාපි තත්තිකාය එව කම්පනෙ කිං කාරණං? ජාතික්ඛෙත්තභාවෙන තස්සෙව ආදිතො පරිග්ගහස්ස කතත්තා, පරිග්ගහකරණං චස්ස ධම්මතාවසෙන වෙදිතබ්බං। තථා හි පුරිමබුද්ධානම්පි තාවත්තකමෙව ජාතික්ඛෙත්තං අහොසි। තථා හි වුත්තං “දසසහස්සී ලොකධාතු, නිස්සද්දා හොති නිරාකුලා…පෙ॰… මහාසමුද්දො ආභුජති, දසසහස්සී පකම්පතී”ති (බු॰ වං॰ 2.84-91) ච ආදි। උදකපරියන්තං කත්වා ඡප්පකාරපවෙධනෙන අවීතරාගෙ භිංසෙතීති භිංසනො, සො එව <b>භිංසනකො</b>ති ආහ <b>“භයජනකො”</b>ති। <b>දෙවභෙරියො</b>ති දෙවදුන්දුභිසද්දස්ස පරියායවචනමත්තං। න චෙත්ථ කාචි භෙරී “දුන්දුභී”ති අධිප්පෙතා, අථ ඛො උප්පාතභාවෙන ලබ්භමානො ආකාසගතො නිග්ඝොසසද්දො। තෙනාහ <b>“දෙවො”</b>තිආදි। <b>දෙවො</b>ති මෙඝො। තස්ස හි ගජ්ජභාවෙන ආකාසස්ස වස්සාභාවෙන සුක්ඛගජ්ජිතසඤ්ඤිතෙ සද්දෙ නිච්ඡරන්තෙ දෙවදුන්දුභිසමඤ්ඤා। තෙනාහ <b>“දෙවො සුක්ඛගජ්ජිතං ගජ්ජී”</b>ති।
bod:<b>පීතිවෙගවිස්සට්ඨ</b>න්ති <pb V=3.238/> “එවං චිරතරං කාලං වහිතො අයං අත්තභාවසඤ්ඤිතො දුක්ඛභාරො, ඉදානි න චිරස්සෙව නික්ඛිපිස්සාමී”ති සඤ්ජාතසොමනස්සො භගවා සභාවෙනෙව පීතිවෙගවිස්සට්ඨං උදානං උදානෙසි। එවං <pb M=3.258/> පන උදානෙන්තෙන අයම්පි අත්ථො සාධිතො හොතීති දස්සනත්ථං අට්ඨකථායං <b>“කස්මා”</b>තිආදි වුත්තං।
bod:තුලීයතීති <b>තුල</b>න්ති තුල-සද්දො කම්මසාධනොති දස්සෙතුං <b>“තුලිත”</b>න්තිආදි වුත්තං। අප්පානුභාවතාය <b>පරිච්ඡින්නං</b>। තථා හි තං පරිතො ඛණ්ඩිතභාවෙන “පරිත්ත”න්ති වුච්චති। පටිපක්ඛවික්ඛම්භනතො දීඝසන්තානතාය විපුලඵලතාය ච <b>න තුලං</b> න පරිච්ඡින්නං। යෙහි කාරණෙහි පුබ්බෙ අවිසෙසතො මහග්ගතං “අතුල”න්ති වුත්තං, තානි කාරණානි රූපාවචරතො අරූපස්ස සාතිසයානි විජ්ජන්තීති අරූපාවචරං “අතුල”න්ති වුත්තං ඉතරඤ්ච “තුල”න්ති। <b>අප්පවිපාක</b>න්ති තීසුපි කම්මෙසු යං තනුවිපාකං හීනං, තං තුලං। <b>බහුවිපාක</b>න්ති යං මහාවිපාකං පණීතං, තං අතුලං। යං පනෙත්ථ මජ්ඣිමං, තං හීනං උක්කට්ඨන්ති ද්විධා භින්දිත්වා ද්වීසුපි භාගෙසු පක්ඛිපිතබ්බං। හීනත්තිකවණ්ණනායං (ධ॰ ස॰ අට්ඨ॰ 14) වුත්තනයෙන වා අප්පබහුවිපාකතං නිද්ධාරෙත්වා තස්ස වසෙන තුලාතුලභාවො වෙදිතබ්බො। සම්භවති එතස්මාති <b>සම්භවො</b>ති ආහ <b>“සම්භවහෙතුභූත”</b>න්ති। <b>නියකජ්ඣත්තරතො</b>ති සසන්තානධම්මෙසු විපස්සනාවසෙන ගොචරාසෙවනාය ච නිරතො। සවිපාකම්පි සමානං පවත්තිවිපාකමත්තදායිකම්මං සවිපාකට්ඨෙන සම්භවං, න ච තං කාමාදිභවාභිසඞ්ඛාරකන්ති තතො විසෙසනත්ථං “සම්භව”න්ති වත්වා <b>“භවසඞ්ඛාර”</b>න්ති වුත්තං। <b>ඔස්සජී</b>ති අරියමග්ගෙන අවස්සජි। <b>කවචං විය</b> අත්තභාවං පරියොනන්ධිත්වා ඨිතං අත්තනි සම්භූතත්තා <b>අත්තසම්භවං</b> කිලෙසඤ්ච අභින්දීති කිලෙසභෙදසහභාවිකම්මොස්සජ්ජනං දස්සෙන්තො තදුභයස්ස කාරණමවොච <b>“අජ්ඣත්තරතො සමාහිතො”</b>ති।
bod:පඨමවිකප්පෙ අවසජ්ජනමෙව වුත්තං, එත්ථ අවසජ්ජනාකාරොති තං දස්සෙන්තො <b>“අථ වා”</b>තිආදිමාහ। තත්ථ <b>තීරෙන්තො</b>ති “උප්පාදො භයං, අනුප්පාදො ඛෙම”න්තිආදිනා (පටි॰ ම॰ 1.10) වීමංසන්තො। <b>“තුලෙන්තො තීරෙන්තො”</b>තිආදිනා සඞ්ඛෙපතො වුත්තමත්ථං විත්ථාරතො දස්සෙතුං <b>“පඤ්චක්ඛන්ධා”</b>තිආදිං වත්වා භවසඞ්ඛාරස්ස අවසජ්ජනාකාරං සරූපතො දස්සෙති। <b>එව</b>න්තිආදිනා පන උදානගාථාවණ්ණනායං ආදිතො වුත්තමත්ථං නිගමවසෙන දස්සෙති।
bod:<b>ය</b>න්ති (දී॰ නි॰ ටී॰ 2.171) කරණෙ, අධිකරණෙ වා පච්චත්තවචනන්ති ආහ <b>“යෙන සමයෙන, යස්මිං වා සමයෙ”</b>ති। <b>උක්ඛෙපකවාතා</b>ති උදකසන්ධාරකවාතං උපච්ඡින්දිත්වා ඨිතට්ඨානතො <pb M=3.259/> ඛෙපකවාතා। <b>සට්ඨි…පෙ॰… බහල</b>න්ති ඉදං තස්ස වාතස්ස උබ්බෙධප්පමාණමෙව ගහෙත්වා වුත්තං <pb V=3.239/>, ආයාමවිත්ථාරතො පන දසසහස්සචක්කවාළප්පමාණං කොටිසතසහස්සචක්කවාළප්පමාණම්පි උදකසන්ධාරකවාතං උපච්ඡින්දතියෙව। <b>ආකාසෙ</b>ති පුබ්බෙ වාතෙන පතිට්ඨිතාකාසෙ। <b>පුන වාතො</b>ති උක්ඛෙපකවාතෙ තථා කත්වා විගතෙ උදකසන්ධාරකවාතො පුන <b>ආබන්ධිත්වා ගණ්හාති</b>। යථා තං උදකං න භස්සති, එවං උපත්ථම්භෙන්තං ආබන්ධනවිතානවසෙන බන්ධිත්වා ගණ්හාති। <b>තතො උදකං උග්ගච්ඡතී</b>ති තතො ආබන්ධිත්වා ගහණතො තෙන වාතෙන උට්ඨාපිතං උදකං උග්ගච්ඡති උපරි ගච්ඡති। <b>හොතියෙවා</b>ති අන්තරන්තරා හොතියෙව। <b>බහුභාවෙනා</b>ති මහාපථවියා මහන්තභාවෙන। සකලා හි මහාපථවී තදා ඔග්ගච්ඡති ච උග්ගච්ඡති ච, තස්මා කම්පනං න පඤ්ඤායති।
bod:<b>ඉජ්ඣනස්සා</b>ති ඉච්ඡිතත්ථසිජ්ඣනස්ස අනුභවිතබ්බස්ස ඉස්සරියසම්පත්තිආදිකස්ස। <b>පරිත්තා</b>ති පටිලද්ධමත්තා නාතිසුභාවිතා। තථා ච භාවනා බලවතී න හොතීති ආහ <b>“දුබ්බලා”</b>ති। සඤ්ඤාසීසෙන හි භාවනා වුත්තා। <b>අප්පමාණා</b>ති පගුණා සුභාවිතා। සා හි ථිරා දළ්හතරා හොතීති ආහ <b>“බලවා”</b>ති। <b>“පරිත්තා පථවීසඤ්ඤා, අප්පමාණා ආපොසඤ්ඤා”</b>ති දෙසනාමත්තමෙතං, ආපොසඤ්ඤාය පන සුභාවිතාය පථවීකම්පො සුඛෙනෙව ඉජ්ඣතීති අයමෙත්ථ අධිප්පායො වෙදිතබ්බො। <b>සංවෙජෙන්තො වා</b> දිබ්බසම්පත්තියා පමත්තං සක්කං දෙවරාජානං, <b>වීමංසන්තො වා</b> තාවදෙව සමධිගතං අත්තනො ඉද්ධිබලං। සො කිරායස්මා (දී॰ නි॰ අට්ඨ॰ 2.171) ඛුරග්ගෙ අරහත්තං පත්වා චින්තෙසි – “අත්ථි නු ඛො කොචි භික්ඛු යෙන පබ්බජිතදිවසෙයෙව අරහත්තං පත්වා වෙජයන්තො පාසාදො කම්පිතපුබ්බො”ති। තතො “නත්ථි කොචී”ති ඤත්වා “අහං කම්පෙස්සාමී”ති අභිඤ්ඤාබලෙන වෙජයන්තමත්ථකෙ ඨත්වා පාදෙන පහරිත්වා කම්පෙතුං නාසක්ඛි। අථ නං සක්කස්ස නාටකිත්ථියො ආහංසු – “පුත්ත සඞ්ඝරක්ඛිත, ත්වං පූතිගන්ධෙනෙව සීසෙන වෙජයන්තං කම්පෙතුං ඉච්ඡසි, සුප්පතිට්ඨිතො, තාත, පාසාදො, කථං කම්පෙතුං සක්ඛිස්සසී”ති।
bod:සාමණෙරො “ඉමා දෙවතා මයා සද්ධිං කෙළිං කරොන්ති, අහං ඛො පන ආචරියං නාලත්ථං, කහං නු ඛො මෙ ආචරියො සාමුද්දිකමහානාගත්ථෙරො”ති ආවජ්ජෙත්වා “මහාසමුද්දෙ උදකලෙණං මාපෙත්වා දිවාවිහාරං <pb M=3.260/> නිසින්නො”ති ඤත්වා තත්ථ ගන්ත්වා ථෙරං වන්දිත්වා අට්ඨාසි। තතො නං ථෙරො, “තාත සඞ්ඝරක්ඛිත, අසික්ඛිත්වාව යුද්ධං පවිට්ඨොසී”ති වත්වා “නාසක්ඛි, තාත, වෙජයන්තං කම්පෙතු”න්ති පුච්ඡි। ආචරියං, භන්තෙ, නාලත්ථන්ති। අථ නං ථෙරො, “තාත, තුම්හාදිසෙ අකම්පෙන්තෙ අඤ්ඤො කො කම්පෙස්සති, දිට්ඨපුබ්බං තෙ, තාත, උදකපිට්ඨෙ ගොමයඛණ්ඩං පිලවන්තං, තාත, කපල්ලපූවං පච්චන්තං අන්තන්තෙන පරිච්ඡින්නන්ති ඉමිනා ඔපම්මෙන ජානාහී”ති ආහ। සො “වට්ටිස්සති, භන්තෙ, එත්තකෙනා”ති වත්වා “පාසාදෙන පතිට්ඨිතොකාසං උදකං හොතූ”ති අධිට්ඨාය <pb V=3.240/> වෙජයන්තාභිමුඛො අගමාසි। දෙවධීතරො තං දිස්වා “එකවාරං ලජ්ජිත්වා ගතො, පුනපි සාමණෙරො එති, පුනපි එතී”ති වදිංසු। සක්කො දෙවරාජා “මා මය්හං පුත්තෙන සද්ධිං කථයිත්ථ, ඉදානි තෙන ආචරියො ලද්ධො ඛණෙන පාසාදං කම්පෙස්සතී”ති ආහ। සාමණෙරොපි පාදඞ්ගුට්ඨෙන පාසාදථූපිකං පහරි, පාසාදො චතූහි දිසාහි ඔණමති। දෙවතා “පතිට්ඨාතුං දෙහි, තාත, පාසාදස්ස, පතිට්ඨාතුං දෙහි, තාත, පාසාදස්සා”ති විරවිංසු। සාමණෙරො පාසාදං යථාඨානෙ ඨපෙත්වා පාසාදමත්ථකෙ ඨත්වා උදානං උදානෙසි –
gax:“අජ්ජෙවාහං පබ්බජිතො, අජ්ජ පත්තාසවක්ඛයං।
gae:අජ්ජ කම්පෙමි පාසාදං, අහො බුද්ධස්සුළාරතා॥
gax:“අජ්ජෙවාහං පබ්බජිතො, අජ්ජ පත්තාසවක්ඛයං।
gae:අජ්ජ කම්පෙමි පාසාදං, අහො ධම්මස්සුළාරතා॥
gax:“අජ්ජෙවාහං පබ්බජිතො, අජ්ජ පත්තාසවක්ඛයං।
gae:අජ්ජ කම්පෙමි පාසාදං, අහො සඞ්ඝස්සුළාරතා”ති॥
bod:“ධම්මතා එසා, භික්ඛවෙ, යදා බොධිසත්තො තුසිතකායා චවිත්වා මාතුකුච්ඡිං ඔක්කමතී”ති (දී॰ නි॰ 2.18) වත්වා “අයඤ්ච දසසහස්සී ලොකධාතු සඞ්කම්පි සම්පකම්පි සම්පවෙධී”ති (දී॰ නි॰ 2.18), තථා “ධම්මතා එසා, භික්ඛවෙ, යදා බොධිසත්තො මාතුකුච්ඡිම්හා නික්ඛමතී”ති (දී॰ නි॰ 2.32) වත්වා “අයඤ්ච දසසහස්සී ලොකධාතු සඞ්කම්පි සම්පකම්පි සම්පවෙධී”ති (දී॰ නි॰ 2.32) ච මහාසත්තස්ස ගබ්භොක්කන්තියං අභිජාතිඤ්ච ධම්මතාවසෙන මහාපදානෙ පථවීකම්පස්ස වුත්තත්තා ඉතරෙසුපි චතූසු ඨානෙසු පථවීකම්පො ධම්මතාවසෙනෙවාති අත්ථතො වුත්තමෙතන්ති දට්ඨබ්බං।
bod:ඉදානි <pb M=3.261/> නෙසං පථවීකම්පානං කාරණතො පවත්තිආකාරතො ච විභාගං දස්සෙතුං <b>“ඉති ඉමෙසූ”</b>තිආදි වුත්තං। <b>ධාතුකොපෙනා</b>ති උක්ඛෙපකවාතසඞ්ඛාතාය වායොධාතුයා පකොපෙන। <b>ඉද්ධානුභාවෙනා</b>ති ඤාණිද්ධියා, කම්මවිපාකජිද්ධියා වා සභාවෙන, තෙජෙනාති අත්ථො। <b>පුඤ්ඤතෙජෙනා</b>ති පුඤ්ඤානුභාවෙන, මහාබොධිසත්තස්ස පුඤ්ඤබලෙනාති අත්ථො। <b>ඤාණතෙජෙනා</b>ති අනඤ්ඤසාධාරණෙන පටිවෙධඤාණානුභාවෙන। <b>සාධුකාරදානවසෙනා</b>ති යථා අනඤ්ඤසාධාරණප්පටිවෙධඤාණානුභාවෙන අභිහතා මහාපථවී අභිසම්බොධියං කම්පිත්ථ, එවං අනඤ්ඤසාධාරණෙන දෙසනාඤාණානුභාවෙන <pb V=3.241/> අභිහතා මහාපථවී කම්පිත්ථ, තං පනස්සා සාධුකාරදානං විය හොතීති “සාධුකාරදානවසෙනා”ති වුත්තං।
bod:යෙන පන භගවා අසීතිඅනුබ්යඤ්ජනප්පටිමණ්ඩිතද්වත්තිංසමහාපුරිසලක්ඛණවිචිත්රරූපකායො සබ්බාකාරපරිසුද්ධසීලක්ඛන්ධාදිගුණරතනසමිද්ධිධම්මකායො පුඤ්ඤමහත්තථාමමහත්තඉද්ධිමහත්තයසමහත්තපඤ්ඤාමහත්තානං පරමුක්කංසගතො අසමො අසමසමො අප්පටිපුග්ගලො අරහං සම්මාසම්බුද්ධො අත්තනො අත්තභාවසඤ්ඤිතං ඛන්ධපඤ්චකං කප්පං වා කප්පාවසෙසං වා ඨපෙතුං සමත්ථොපි සඞ්ඛතධම්මපරිජිගුච්ඡනාකාරප්පවත්තෙන ඤාණවිසෙසෙන තිණායපි අමඤ්ඤමානො ආයුසඞ්ඛාරොස්සජ්ජනවිධිනා නිරපෙක්ඛො ඔස්සජ්ජි। තදනුභාවාභිහතා මහාපථවී ආයුසඞ්ඛරොස්සජ්ජනෙ අකම්පිත්ථ। තං පනස්සා කාරුඤ්ඤසභාවසණ්ඨිතා විය හොතීති වුත්තං <b>“කාරුඤ්ඤභාවෙනා”</b>ති।
bod:යස්මා භගවා පරිනිබ්බානසමයෙ චතුවීසතිකොටිසතසහස්සසඞ්ඛා සමාපත්තියො සමාපජ්ජි, අන්තරන්තරා ඵලසමාපත්තිසමාපජ්ජනෙන තස්ස පුබ්බභාගෙ සාතිසයං තික්ඛං සූරං විපස්සනාඤාණඤ්ච පවත්තෙසි। “යදත්ථඤ්ච මයා එවං සුචිරකාලං අනඤ්ඤසාධාරණො පරමුක්කංසගතො ඤාණසම්භාරො සම්භතො, අනුත්තරො ච විමොක්ඛො සමධිගතො, තස්ස වත මෙ සිඛාප්පත්තඵලභූතා අච්චන්තනිට්ඨා අනුපාදිසෙසපරිනිබ්බානධාතු අජ්ජ සමිජ්ඣතී”ති භිය්යො අතිවිය සොමනස්සප්පත්තස්ස භගවතො පීතිවිප්ඵාරාදිගුණවිපුලතරානුභාවො පරෙහි අසාධාරණඤාණාතිසයො උදපාදි, යස්ස සමාපත්තිබලසමුපබ්රූහිතස්ස ඤාණාතිසයස්ස ආනුභාවං සන්ධාය ඉදං වුත්තං “ද්වෙමෙ පිණ්ඩපාතා සමසමඵලා සමසමවිපාකා”තිආදි <pb M=3.262/> (උදා॰ 75), තස්මා තස්සානුභාවෙන සමභිහතා මහාපථවී අකම්පිත්ථ, තං පනස්සා තස්සං වෙලායං ආරොදනාකාරප්පත්ති විය හොතීති <b>“අට්ඨමො ආරොදනෙනා”</b>ති වුත්තං।
bod:ඉදානි සඞ්ඛෙපතො වුත්තමත්ථං විවරන්තො <b>“මාතුකුච්ඡිං ඔක්කමන්තෙ”</b>තිආදිමාහ। <b>අයං පනත්ථො</b>ති “සාධුකාරදානවසෙනා”තිආදිනා වුත්ත අත්ථො। <b>පථවීදෙවතාය වසෙනා</b>ති එත්ථ සමුද්දදෙවතා විය මහාපථවියා අධිදෙවතා කිර නාම අත්ථි, තාදිසෙ කාරණෙ සති තස්සා චිත්තවසෙන අයං මහාපථවී සඞ්කම්පති සම්පකම්පති සම්පවෙධති। යථා වාතවලාහකදෙවතානං චිත්තවසෙන වාතා වායන්ති, සීතුණ්හඅබ්භවස්සවලාහකදෙවතානං චිත්තවසෙන සීතාදයො භවන්ති, තථා හි විසාඛපුණ්ණමායං අභිසම්බොධිඅත්ථං බොධිරුක්ඛමූලෙ නිසින්නස්ස ලොකනාථස්ස අන්තරායකරණත්ථං උපට්ඨිතං මාරබලං විධමිතුං –
gax:“අචෙතනායං <pb V=3.242/> පථවී, අවිඤ්ඤාය සුඛං දුඛං।
gae:සාපි දානබලා මය්හං, සත්තක්ඛත්තුං පකම්පථා”ති॥ (චරියා॰ 1.124) –
uni:වචනසමනන්තරං මහාපථවී භිජ්ජිත්වා සපරිසං මාරං පරිවත්තෙසි। <b>එත</b>න්ති සාධුකාරදානාදි। යදිපි නත්ථි අචෙතනත්තා, ධම්මතාවසෙන පන වුත්තනයෙන සියාති සක්කා වත්තුං। ධම්මතා පන අත්ථතො ධම්මභාවො, සො පුඤ්ඤධම්මස්ස වා ඤාණධම්මස්ස වා ආනුභාවසභාවොති। තයිදං සබ්බං විචාරිතමෙව। එවඤ්ච කත්වා –
gax:“ඉමෙ ධම්මෙ සම්මසතො, සභාවසරසලක්ඛණෙ।
gae:ධම්මතෙජෙන වසුධා, දසසහස්සී පකම්පථා”ති॥ (බු॰ වං॰ 2.166) –
uni:ආදිවචනඤ්ච සමත්ථිතං හොති।
bod:අයං පන (දී॰ නි॰ අට්ඨ॰ 1.149) මහාපථවී අපරෙසුපි අට්ඨසු ඨානෙසු අකම්පිත්ථ මහාභිනික්ඛමනෙ බොධිමණ්ඩූපසඞ්කමනෙ පංසුකූලග්ගහණෙ පංසුකූලධොවනෙ කාළකාරාමසුත්තෙ ගොතමකසුත්තෙ වෙස්සන්තරජාතකෙ බ්රහ්මජාලෙති। තත්ථ මහාභිනික්ඛමනබොධිමණ්ඩූපසඞ්කමනෙසු වීරියබලෙන අකම්පිත්ථ। පංසුකූලග්ගහණෙ “ද්විසහස්සදීපපරිවාරෙ නාම චත්තාරො මහාදීපෙ පහාය පබ්බජිත්වා සුසානං ගන්ත්වා පංසුකූලං ගණ්හන්තෙන දුක්කරං භගවතා <pb M=3.263/> කත”න්ති අච්ඡරියවෙගාභිහතා අකම්පිත්ථ। පංසුකූලධොවනවෙස්සන්තරජාතකෙසු අකාලකම්පනෙන අකම්පිත්ථ। <b>කාළකාරාමගොතමකසුත්තෙසු</b> (අ॰ නි॰ 4.24; 3.126) “අහං සක්ඛී භගවා”ති සක්ඛිභාවෙන අකම්පිත්ථ। <b>බ්රහ්මජාලෙ</b> (දී॰ නි॰ 1.147) පන ද්වාසට්ඨියා දිට්ඨිගතෙසු විජටෙත්වා නිග්ගුම්බං කත්වා දෙසියමානෙසු සාධුකාරදානවසෙන අකම්පිත්ථාති වෙදිතබ්බා।
bod:න කෙවලඤ්ච එතෙසුයෙව ඨානෙසු පථවී අකම්පිත්ථ, අථ ඛො තීසු සඞ්ගහෙසුපි මහාමහින්දත්ථෙරස්ස ඉමං දීපං ආගන්ත්වා ජොතිවනෙ නිසීදිත්වා ධම්මං දෙසිතදිවසෙපි අකම්පිත්ථ। කල්යාණියමහාවිහාරෙ ච පිණ්ඩපාතියත්ථෙරස්ස චෙතියඞ්ගණං සම්මජ්ජිත්වා තත්ථෙව නිසීදිත්වා බුද්ධාරම්මණං පීතිං ගහෙත්වා ඉමං සුත්තන්තං ආරද්ධස්ස සුත්තපරියොසානෙ උදකපරියන්තං කත්වා අකම්පිත්ථ। ලොහපාසාදස්ස පාචීනඅම්බලට්ඨිකට්ඨානං නාම අහොසි, තත්ථ නිසීදිත්වා දීඝභාණකත්ථෙරා බ්රහ්මජාලසුත්තං ආරභිංසු। තෙසං සජ්ඣායපරියොසානෙපි උදකපරියන්තමෙව කත්වා පථවී අකම්පිත්ථ।
bod:යදි <pb V=3.243/> එවං “අට්ඨිමෙ, ආනන්ද, හෙතූ අට්ඨ පච්චයා මහතො භූමිචාලස්ස පාතුභාවායා”ති කස්මා අට්ඨෙව හෙතූ වුත්තාති? නියමහෙතුභාවතො। ඉමෙයෙව හි අට්ඨ හෙතූ නියමන්ති, නාඤ්ඤෙ। තෙ හි කදාචි සම්භවන්තීති අනියමභාවතො න ගණිතා। වුත්තඤ්හෙතං නාගසෙනත්ථෙරෙන <b>මිලින්දපඤ්හෙ</b> (මි॰ ප॰ 4.1.4) –
ind:“අට්ඨිමෙ, භික්ඛවෙ, හෙතූ අට්ඨ පච්චයා මහතො භූමිචාලස්ස පාතුභාවායාති। යං වෙස්සන්තරෙන රඤ්ඤා මහාදානෙ දීයමානෙ සත්තක්ඛත්තුං මහාපථවී කම්පිතා, තඤ්ච පන අකාලිකං කදාචුප්පත්තිකං අට්ඨහි හෙතූහි විප්පමුත්තං, තස්මා අගණිතං අට්ඨහි හෙතූහි।
ind:“යථා, මහාරාජ, ලොකෙ තයොයෙව මෙඝා ගණීයන්ති වස්සිකො, හෙමන්තිකො, පාවුසකොති। යදි තෙ මුඤ්චිත්වා අඤ්ඤො මෙඝො පවස්සති, න සො මෙඝො ගණීයති සම්මතෙහි මෙඝෙහි, අකාලමෙඝොත්වෙව සඞ්ඛං ගච්ඡති, එවමෙව ඛො, මහාරාජ, වෙස්සන්තරෙන රඤ්ඤා මහාදානෙ දීයමානෙ <pb M=3.264/> යං සත්තක්ඛත්තුං මහාපථවී කම්පිතා, අකාලිකං එතං කදාචුප්පත්තිකං අට්ඨහි හෙතූහි විප්පමුත්තං, න තං ගණීයති අට්ඨහි හෙතූහි।
ind:“යථා වා පන, මහාරාජ, හිමවන්තා පබ්බතා පඤ්ච නදිසතානි සන්දන්ති, තෙසං, මහාරාජ, පඤ්චන්නං නදිසතානං දසෙව නදියො නදිගණනාය ගණීයන්ති। සෙය්යථිදං – ගඞ්ගා, යමුනා, අචිරවතී, සරභූ, මහී, සින්ධු, සරස්සතී, වෙත්රවතී, වීතංසා, චන්දභාගාති। අවසෙසා නදියො නදිගණනාය අගණිතා। කිංකාරණා? න තා නදියො ධුවසලිලා, එවමෙව ඛො, මහාරාජ, වෙස්සන්තරෙන රඤ්ඤා මහාදානෙ දීයමානෙ යං සත්තක්ඛත්තුං මහාපථවී කම්පිතා, අකාලිකං එතං කදාචුප්පත්තිකං අට්ඨහි හෙතූහි විප්පමුත්තං, න තං ගණීයති අට්ඨහි හෙතූහි।
ind:“යථා වා පන, මහාරාජ, රඤ්ඤො සතම්පි ද්විසතම්පි තිසතම්පි අමච්චා හොන්ති, තෙසං ඡයෙව ජනා අමච්චගණනාය ගණීයන්ති। සෙය්යථිදං – සෙනාපති, පුරොහිතො, අක්ඛදස්සො, භණ්ඩාගාරිකො, ඡත්තග්ගාහකො, ඛග්ගග්ගාහකො, එතෙයෙව අමච්චගණනාය ගණීයන්ති। කිංකාරණා? යුත්තත්තා රාජගුණෙහි। අවසෙසා අගණිතා, සබ්බෙ අමච්චාත්වෙව සඞ්ඛං ගච්ඡන්ති, එවමෙව ඛො, මහාරාජ, වෙස්සන්තරෙන රඤ්ඤා මහාදානෙ දීයමානෙ <pb V=3.244/> යං සත්තක්ඛත්තුං මහාපථවී කම්පිතා, අකාලිකං එතං කදාචුප්පත්තිකං අට්ඨහි හෙතූහි විප්පමුත්තං, න තං ගණීයති අට්ඨහි හෙතූහී”ති।
cen:භූමිචාලසුත්තවණ්ණනා නිට්ඨිතා।
cen:චාපාලවග්ගවණ්ණනා නිට්ඨිතා।
