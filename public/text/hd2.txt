cha:3:මාතුගාමසංයුත්තං
tit:1:පඨමපෙය්යාලවග්ගො
sub:1-2:මාතුගාමසුත්තාදිවණ්ණනා
bod:280-281:මාතුගාමසංයුත්තස්ස <pb V=3.123/> <pb M=3.125/> <pb P=3.86/> පඨමෙ <b>අඞ්ගෙහී</b>ති අගුණඞ්ගෙහි। <b>න ච රූපවා</b>ති න රූපසම්පන්නො විරූපො දුද්දසිකො। <b>න ච භොගවා</b>ති න භොගසම්පන්නො නිද්ධනො। <b>න ච සීලවා</b>ති න සීලසම්පන්නො දුස්සීලො। <b>අලසො චා</b>ති කන්තනපචනාදීනි කම්මානි කාතුං න සක්කොති, කුසීතො ආලසියො නිසින්නට්ඨානෙ නිසින්නොව, ඨිතඨානෙ ඨිතොව නිද්දායති එව। <b>පජඤ්චස්ස න ලභතී</b>ති අස්ස පුරිසස්ස කුලවංසපතිට්ඨාපකං පුත්තං න ලභති, වඤ්ඣිත්ථී නාම හොති। සුක්කපක්ඛො වුත්තවිපරියායෙන වෙදිතබ්බො। දුතියං පඨමෙ වුත්තනයෙනෙව පරිවත්තෙතබ්බං।
sub:3:ආවෙණිකදුක්ඛසුත්තවණ්ණනා
bod:282:තතියෙ <b>ආවෙණිකානී</b>ති පාටිපුග්ගලිකානි පුරිසෙහි අසාධාරණානි। <b>පාරිචරිය</b>න්ති පරිචාරිකභාවං।
sub:4:තීහිධම්මෙහිසුත්තාදිවණ්ණනා
bod:283-303:චතුත්ථෙ <b>මච්ඡෙරමලපරියුට්ඨිතෙනා</b>ති පුබ්බණ්හසමයස්මිඤ්හි මාතුගාමො ඛීරදධිසඞ්ගොපනරන්ධනපචනාදීනි කාතුං ආරද්ධො, පුත්තකෙහිපි යාචියමානො කිඤ්චි දාතුං න ඉච්ඡති। තෙනෙතං වුත්තං “පුබ්බණ්හසමයං මච්ඡෙරමලපරියුට්ඨිතෙන චෙතසා”ති। මජ්ඣන්හිකසමයෙ පන මාතුගාමො කොධාභිභූතොව හොති, අන්තොඝරෙ කලහං අලභන්තො <pb P=3.87/> පටිවිස්සකඝරම්පි ගන්ත්වා කලහං <pb V=3.124/> කරොති, සාමිකස්ස ච ඨිතනිසින්නට්ඨානානි විලොකෙන්තො විචරති। තෙන වුත්තං “මජ්ඣන්හිකසමයං ඉස්සාපරියුට්ඨිතෙන චෙතසා”ති। සායන්හෙ පනස්සා අසද්ධම්මපටිසෙවනාය චිත්තං නමති। තෙන වුත්තං “සායන්හසමයං කාමරාගපරියුට්ඨිතෙන චෙතසා”ති। පඤ්චමාදීනි උත්තානත්ථානෙව।
tit:3:බලවග්ගො
sub:1:විසාරදසුත්තවණ්ණනා
bod:304:දසමෙ <pb M=3.126/> <b>රූපබල</b>න්තිආදීසු රූපසම්පත්ති <b>රූපබලං,</b> භොගසම්පත්ති <b>භොගබලං,</b> ඤාතිසම්පත්ති <b>ඤාතිබලං,</b> පුත්තසම්පත්ති <b>පුත්තබලං,</b> සීලසම්පත්ති <b>සීලබලං</b>। පඤ්චසීලදසසීලානි අඛණ්ඩානි කත්වා රක්ඛන්තස්ස හි සීලසම්පත්තියෙව සීලබලං නාම හොති। <b>ඉමානි ඛො භික්ඛවෙ පඤ්ච බලානී</b>ති ඉමානි පඤ්ච උපත්ථම්භනට්ඨෙන බලානි නාම වුච්චන්ති।
sub:2-10:පසය්හසුත්තාදිවණ්ණනා
bod:305-313:<b>පසය්හා</b>ති අභිභවිත්වා। <b>අභිභුය්ය වත්තතී</b>ති අභිභවති අජ්ඣොත්ථරති। <b>නෙව රූපබලං තායතී</b>ති නෙව රූපබලං තායිතුං රක්ඛිතුං සක්කොති। <b>නාසෙන්තෙව නං, කුලෙ න වාසෙන්තී</b>ති “දුස්සීලා සංභින්නාචාරා අතික්කන්තමරියාදා”ති ගීවායං ගහෙත්වා නීහරන්ති, න තස්මිං කුලෙ වාසෙන්ති। <b>වාසෙන්තෙව නං කුලෙ, න නාසෙන්තී</b>ති “කිං රූපෙන භොගාදීහි වා, පරිසුද්ධසීලා එසා ආචාරසම්පන්නා”ති ඤත්වා ඤාතකා තස්මිං කුලෙ වාසෙන්තියෙව, න නාසෙන්ති। සෙසං සබ්බත්ථ උත්තානත්ථමෙවාති।
cen:මාතුගාමසංයුත්තවණ්ණනා නිට්ඨිතා।
