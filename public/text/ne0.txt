cen:॥ නමො තස්ස භගවතො අරහතො සම්මාසම්බුද්ධස්ස॥
nik:අඞ්ගුත්තරනිකායෙ
boo:පඤ්චකනිපාත-ටීකා
tit:1:පඨමපණ්ණාසකං
cha:1:සෙඛබලවග්ගො
sub:1:සංඛිත්තසුත්තවණ්ණනා
bod:1:පඤ්චකනිපාතස්ස <pb V=3.1/> <pb M=3.1/> පඨමෙ කාමං සම්පයුත්තධම්මෙසු ථිරභාවොපි බලට්ඨො එව, පටිපක්ඛෙහි පන අකම්පනීයත්තං සාතිසයං බලට්ඨොති වුත්තං – <b>“අස්සද්ධියෙ න කම්පතී”</b>ති।
cen:සංඛිත්තසුත්තවණ්ණනා නිට්ඨිතා।
sub:2-6:විත්ථතසුත්තාදිවණ්ණනා
bod:2-6:දුතියෙ <pb V=3.2/> <b>හිරීයතී</b>ති ලජ්ජති විරජ්ජති। යස්මා හිරී පාපජිගුච්ඡනලක්ඛණා, තස්මා <b>“ජිගුච්ඡතීති අත්ථො”</b>ති වුත්තං। <b>ඔත්තප්පතී</b>ති උත්රසති। පාපුත්රාසලක්ඛණඤ්හි ඔත්තප්පං।
bod:<b>පග්ගහිතවීරියො</b>ති <pb M=3.2/> සඞ්කොචං අනාපන්නවීරියො। තෙනාහ <b>“අනොසක්කිතමානසො”</b>ති। <b>පහානත්ථායා</b>ති සමුච්ඡින්නත්ථාය। කුසලානං ධම්මානං උපසම්පදා නාම සමධිගමො එවාති ආහ <b>“පටිලාභත්ථායා”</b>ති।
bod:ගතිඅත්ථා ධාතුසද්දා බුද්ධිඅත්ථා හොන්තීති ආහ <b>“උදයඤ්ච වයඤ්ච පටිවිජ්ඣිතුං සමත්ථායා”</b>ති। මිස්සකනයෙනායං දෙසනා ගතාති ආහ <b>“වික්ඛම්භනවසෙන ච සමුච්ඡෙදවසෙන චා”</b>ති। තෙනාහ <b>“විපස්සනාපඤ්ඤාය චෙව මග්ගපඤ්ඤාය චා”</b>ති। විපස්සනාපඤ්ඤාය වික්ඛම්භනකිරියතො සා ච ඛො පදෙසිකාති නිප්පදෙසිකං කත්වා දස්සෙතුං <b>“මග්ගපඤ්ඤාය පටිලාභසංවත්තනතො”</b>ති වුත්තං। දුක්ඛක්ඛයගාමිනිභාවෙපි එසෙව නයො। <b>සම්මා</b>ති යාථාවතො। අකුප්පධම්මතාය හි මග්ගපඤ්ඤාය ඛෙපිතං ඛෙපිතමෙව, නාස්ස පුන ඛෙපනකිච්චං අත්ථීති උපායෙන ඤායෙන සා පවත්තතීති ආහ <b>“හෙතුනා නයෙනා”</b>ති। තතියාදීසු නත්ථි වත්තබ්බං।
cen:විත්ථතසුත්තාදිවණ්ණනා නිට්ඨිතා।
sub:7:කාමසුත්තවණ්ණනා
bod:7:සත්තමෙ අසන්ති ලූනන්ති තෙනාති <b>අසිතං,</b> දාත්තං। විවිධා ආභඤ්ජන්ති භාරං ඔලම්බෙන්ති තෙනාති <b>බ්යාභඞ්ගී,</b> විධං। <b>කුලපුත්තො</b>ති එත්ථ දුවිධො කුලපුත්තො ජාතිකුලපුත්තො, ආචාරකුලපුත්තො ච। තත්ථ “තෙන ඛො පන සමයෙන රට්ඨපාලො නාම කුලපුත්තො තස්මිංයෙව ථුල්ලකොට්ඨිකෙ අග්ගකුලිකස්ස පුත්තො”ති (ම॰ නි॰ 2.294) එවං ආගතො උච්චකුලප්පසුතො <b>ජාතිකුලපුත්තො</b> නාම। “යෙ තෙ කුලපුත්තා සද්ධා අගාරස්මා අනගාරියං පබ්බජිතා”ති (ම॰ නි॰ 1.34) එවං ආගතා පන යත්ථ කත්ථචි කුලෙ පසුතාපි ආචාරසම්පන්නා <b>ආචාරකුලපුත්තො</b> නාම। ඉධ පන ආචාරකුලපුත්තො අධිප්පෙතො। තෙනාහ <b>“කුලපුත්තොති ආචාරකුලපුත්තො”</b>ති। <b>යුත්ත</b>න්ති අනුච්ඡවිකං, එවං වත්තබ්බතං අරහතීති අත්ථො। සෙසමෙත්ථ උත්තානමෙව।
cen:කාමසුත්තවණ්ණනා නිට්ඨිතා।
sub:8:චවනසුත්තවණ්ණනා
bod:8:අට්ඨමෙ <pb V=3.3/> <pb M=3.3/> <b>සද්ධායා</b>ති ඉමිනා අධිගමසද්ධා දස්සිතා। චතුබ්බිධා හි සද්ධා – ආගමනීයසද්ධා, අධිගමසද්ධා, පසාදසද්ධා, ඔකප්පනසද්ධාති। තත්ථ <b>ආගමනීයසද්ධා</b> සබ්බඤ්ඤුබොධිසත්තානං පවත්තා හොති। ආගමනීයප්පටිපදාය ආගතා හි සද්ධා සාතිසයා මහාබොධිසත්තානං පරොපදෙසෙන විනා සද්ධෙය්යවත්ථුං අවිපරීතතො ගහෙත්වා අධිමුච්චනතො। සච්චප්පටිවෙධතො ආගතසද්ධා <b>අධිගමසද්ධා</b> සුප්පබුද්ධාදීනං විය। “සම්මාසම්බුද්ධො භගවා”තිආදිනා බුද්ධාදීසු උප්පජ්ජනකප්පසාදො <b>පසාදසද්ධා</b> මහාකප්පිනරාජාදීනං විය। “එවමෙත”න්ති ඔක්කන්දිත්වා පක්ඛන්දිත්වා සද්දහනවසෙන කප්පනං ඔකප්පනං, තදෙව සද්ධාති <b>ඔකප්පනසද්ධා</b>। තත්ථ පසාදසද්ධා පරනෙය්යරූපා හොති, සවනමත්තෙනපි පසීදනතො। ඔකප්පනසද්ධා සද්ධෙය්යං වත්ථුං ඔගාහිත්වා අනුපවිසිත්වා “එවමෙත”න්ති පච්චක්ඛං කරොන්තී විය පවත්තති।
cen:චවනසුත්තවණ්ණනා නිට්ඨිතා।
sub:9:පඨමඅගාරවසුත්තවණ්ණනා
bod:9:නවමෙ <b>අප්පතිස්සයො</b>ති අප්පතිස්සවො ව-කාරස්ස ය-කාරං කත්වා නිද්දෙසො। ගරුනා කිස්මිඤ්චි වුත්තො ගාරවවසෙන පතිස්සවනං, පතිස්සවො, පතිස්සවභූතං, තංසභාවඤ්ච යං කිඤ්චි ගාරවං। නත්ථි එතස්මිං පතිස්සවොති <b>අප්පතිස්සවො,</b> ගාරවවිරහිතො। තෙනාහ <b>“අජෙට්ඨකො අනීචවුත්තී”</b>ති।
cen:පඨමඅගාරවසුත්තවණ්ණනා නිට්ඨිතා।
sub:10:දුතියඅගාරවසුත්තවණ්ණනා
bod:10:දසමෙ <b>වුද්ධි</b>න්තිආදීසු සීලෙන <b>වුද්ධිං,</b> මග්ගෙන <b>විරුළ්හිං,</b> නිබ්බානෙන <b>වෙපුල්ලං</b>। සීලසමාධීහි වා <b>වුද්ධිං,</b> විපස්සනාමග්ගෙහි <b>විරුළ්හිං,</b> ඵලනිබ්බානෙහි <b>වෙපුල්ලං</b>। එත්ථ ච යස්ස චතුබ්බිධං සීලං අඛණ්ඩාදිභාවප්පවත්තියා සුපරිසුද්ධං විසෙසභාගියත්තා අප්පකසිරෙනෙව මග්ගඵලාවහං සඞ්ඝරක්ඛිතත්ථෙරස්ස විය, සො තාදිසෙන සීලෙන ඉමස්මිං ධම්මවිනයෙ වුද්ධිං <pb M=3.4/> ආපජ්ජිස්සති। තෙන වුත්තං – “සීලෙන වුද්ධි”න්ති। යස්ස පන අරියමග්ගො උප්පන්නො, සො විරූළ්හමූලො විය පාදපො සුප්පතිට්ඨිතත්තා සාසනෙ විරූළ්හිං ආපන්නො නාම හොති। තෙන වුත්තං <pb V=3.4/> – “මග්ගෙන විරූළ්හි”න්ති। යො සබ්බකිලෙසනිබ්බානප්පත්තො, සො අරහා සීලාදිධම්මක්ඛන්ධපාරිපූරියා සති වෙපුල්ලප්පත්තො හොති। තෙන වුත්තං “නිබ්බානෙන වෙපුල්ල”න්ති। දුතියවිකප්පෙ අත්ථො වුත්තනයානුසාරෙන වෙදිතබ්බො।
cen:දුතියඅගාරවසුත්තවණ්ණනා නිට්ඨිතා।
cen:සෙඛබලවග්ගවණ්ණනා නිට්ඨිතා।
