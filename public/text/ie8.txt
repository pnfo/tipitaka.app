cha:(9) 4:ථෙරවග්ගො
sub:1:රජනීයසුත්තවණ්ණනා
bod:81:චතුත්ථස්ස <pb M=3.38/> පඨමෙ <b>රජනීයෙසූ</b>ති රාගස්ස පච්චයෙසු ආරම්මණෙසු। සෙසෙසුපි එසෙව නයො।
sub:2:වීතරාගසුත්තවණ්ණනා
bod:82:දුතියෙ <b>මක්ඛී</b>ති ගුණමක්ඛකො। <b>පළාසී</b>ති යුගග්ගාහලක්ඛණෙන පළාසෙන සමන්නාගතො।
sub:3:කුහකසුත්තවණ්ණනා
bod:83:තතියෙ <b>කුහකො</b>ති තීහි කුහනවත්ථූහි සමන්නාගතො। <b>ලපකො</b>ති ලාභසන්නිස්සිතාය ලපනාය සමන්නාගතො। <b>නෙමිත්තිකො</b>ති නිමිත්තකිරියකාරකො। <b>නිප්පෙසිකො</b>ති නිප්පෙසනකතාය සමන්නාගතො। <b>ලාභෙන ච ලාභං නිජිගීසිතා</b>ති ලාභෙන ලාභගවෙසකො। සුක්කපක්ඛො වුත්තවිපල්ලාසවසෙන වෙදිතබ්බො। චතුත්ථං උත්තානමෙව।
sub:5:අක්ඛමසුත්තවණ්ණනා
bod:85:පඤ්චමෙ <pb V=3.39/> <b>අක්ඛමො හොති රූපාන</b>න්ති රූපාරම්මණානං අනධිවාසකො හොති, තදාරම්මණෙහි රාගාදීහි අභිභුය්යති। එසෙව නයො සබ්බත්ථ।
sub:6:පටිසම්භිදාප්පත්තසුත්තවණ්ණනා
bod:86:ඡට්ඨෙ <pb P=3.274/> <b>අත්ථපටිසම්භිදාප්පත්තො</b>ති පඤ්චසු අත්ථෙසු පභෙදගතං ඤාණං පත්තො। <b>ධම්මපටිසම්භිදාප්පත්තො</b>ති චතුබ්බිධෙ ධම්මෙ පභෙදගතං ඤාණං පත්තො। <b>නිරුත්තිපටිසම්භිදාප්පත්තො</b>ති ධම්මනිරුත්තීසු පභෙදගතං ඤාණං පත්තො। <b>පටිභානපටිසම්භිදාප්පත්තො</b>ති තෙසු තීසු ඤාණෙසු පභෙදගතං ඤාණං පත්තො। සො පන තානි තීණි ඤාණානෙව ජානාති, න තෙසං කිච්චං කරොති। <b>උච්චාවචානී</b>ති මහන්තඛුද්දකානි। <b>කිංකරණීයානී</b>ති ඉති කත්තබ්බානි।
sub:7:සීලවන්තසුත්තවණ්ණනා
bod:87:සත්තමං <pb M=3.39/> උත්තානත්ථමෙව। සීලං පනෙත්ථ ඛීණාසවසීලමෙව, බාහුසච්චම්පි ඛීණාසවබාහුසච්චමෙව, වාචාපි ඛීණාසවස්ස කල්යාණවාචාව, ඣානානිපි කිරියජ්ඣානානෙව කථිතානීති වෙදිතබ්බානි।
sub:8:ථෙරසුත්තවණ්ණනා
bod:88:අට්ඨමෙ <b>ථෙරො</b>ති ථිරභාවප්පත්තො। <b>රත්තඤ්ඤූ</b>ති පබ්බජිතදිවසතො පට්ඨාය අතික්කන්තානං බහූනං රත්තීනං ඤාතා। <b>ඤාතො</b>ති පඤ්ඤාතො පාකටො। <b>යසස්සී</b>ති යසනිස්සිතො। <b>මිච්ඡාදිට්ඨිකො</b>ති අයාථාවදිට්ඨිකො। <b>සද්ධම්මා වුට්ඨාපෙත්වා</b>ති දසකුසලකම්මපථධම්මතො වුට්ඨාපෙත්වා। <b>අසද්ධම්මෙ පතිට්ඨාපෙතී</b>ති අකුසලකම්මපථෙසු පතිට්ඨාපෙති।
sub:9:පඨමසෙඛසුත්තවණ්ණනා
bod:89:නවමෙ <pb V=3.40/> <b>සෙඛස්සා</b>ති සික්ඛකස්ස සකරණීයස්ස। <b>පරිහානායා</b>ති උපරිගුණෙහි පරිහානත්ථාය। <b>කම්මාරාමතා</b>ති නවකම්මෙ රමනකභාවො। <b>භස්සාරාමතා</b>ති <pb P=3.275/> ආලාපසල්ලාපෙ රමනකභාවො। <b>නිද්දාරාමතා</b>ති නිද්දායනෙ රමනකභාවො। <b>සඞ්ගණිකාරාමතා</b>ති ගණසඞ්ගණිකාය රමනකභාවො। <b>යථාවිමුත්තං චිත්තං න පච්චවෙක්ඛතී</b>ති යථා යං චිත්තං විමුත්තං, යෙ ච දොසා පහීනා, ගුණා ච පටිලද්ධා, තෙ පච්චවෙක්ඛිත්වා උපරිගුණපටිලාභාය වායාමං න කරොතීති අත්ථො। ඉති ඉමස්මිං සුත්තෙ සත්තන්නං සෙඛානං උපරිගුණෙහි පරිහානිකාරණඤ්ච වුද්ධිකාරණඤ්ච කථිතං। යඤ්ච නාම සෙඛස්ස පරිහානකාරණං, තං පුථුජ්ජනස්ස පඨමමෙව හොතීති।
sub:10:දුතියසෙඛසුත්තවණ්ණනා
bod:90:දසමෙ <b>වියත්තො</b>ති බ්යත්තො ඡෙකො। <b>කිංකරණීයෙසූ</b>ති ඉති කත්තබ්බෙසු। <b>චෙතොසමථ</b>න්ති සමාධිකම්මට්ඨානං। <b>අනනුලොමිකෙනා</b>ති සාසනස්ස අනනුච්ඡවිකෙන। <b>අතිකාලෙනා</b>ති අතිපාතොව। <b>අතිදිවා</b>ති දිවා වුච්චති මජ්ඣන්හිකො, තං අතික්කමිත්වා। <b>ආභිසල්ලෙඛිකා</b>ති අතිවිය කිලෙසසල්ලෙඛිකා। <b>චෙතොවිවරණසප්පායා</b>ති චිත්තවිවරණසඞ්ඛාතානං සමථවිපස්සනානං සප්පායා। <b>අප්පිච්ඡකථා</b>ති අප්පිච්ඡා හොථාති <pb M=3.40/> කථනකථා। <b>සන්තුට්ඨිකථා</b>ති චතූහි පච්චයෙහි සන්තුට්ඨා හොථාති කථනකථා। <b>පවිවෙකකථා</b>ති තීහි විවෙකෙහි විවිත්තා හොථාති කථනකථා। <b>අසංසග්ගකථා</b>ති පඤ්චවිධෙන සංසග්ගෙන අසංසට්ඨා හොථාති කථනකථා। <b>වීරියාරම්භකථා</b>ති දුවිධං වීරියං ආරභථාති කථනකථා। <b>සීලකථා</b>දීසු සීලං ආරබ්භ කථා සීලකථා। සමාධිං ආරබ්භ, පඤ්ඤං ආරබ්භ, පඤ්චවිධං <pb P=3.276/> විමුත්තිං ආරබ්භ, එකූනවීසතිපච්චවෙක්ඛණසඞ්ඛාතං විමුත්තිඤාණදස්සනං ආරබ්භ කථා විමුත්තිඤාණදස්සනකථා। <b>න නිකාමලාභී</b>තිආදීසු න ඉච්ඡිතිච්ඡිතලාභී, දුක්ඛලාභී න විපුලලාභීති අත්ථො। සෙසං උත්තානත්ථමෙවාති।
cen:ථෙරවග්ගො චතුත්ථො।
