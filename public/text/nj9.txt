cha:(10) 5:උපාලිවග්ගො
sub:1-4:කාමභොගීසුත්තාදිවණ්ණනා
bod:91-94:පඤ්චමස්ස පඨමාදීනි උත්තානත්ථානි। චතුත්ථෙ තපනං සන්තපනං කායස්ස ඛෙදනං තපො, සො එතස්ස අත්ථීති තපස්සී, තං <b>තපස්සිං</b>। යස්මා තථාභූතො තපනිස්සිතො, තපො වා තන්නිස්සිතො, තස්මා ආහ <b>“තපනිස්සිතක”</b>න්ති। ලූඛං ඵරුසං සාධුසම්මතාචාරවිරහතො න පසාදනීයං ආජීවති වත්තතීති ලූඛාජීවී, තං <b>ලූඛාජීවිං। උපක්කොසතී</b>ති උප්පණ්ඩෙති <pb M=3.350/>, උපහසනවසෙන පරිභාසති। <b>උපවදතී</b>ති අවඤ්ඤාපුබ්බකං අපවදති। තෙනාහ <b>“හීළෙති වම්භෙතී”</b>ති।
cen:කාමභොගීසුත්තාදිවණ්ණනා නිට්ඨිතා।
sub:5:උත්තියසුත්තවණ්ණනා
bod:95:පඤ්චමෙ පච්චන්තෙ භවං <b>පච්චන්තිමං</b>। පාකාරස්ස ථිරභාවං උද්ධමුද්ධං පාපෙතීති <b>උද්ධාපං,</b> පාකාරමූලං। <b>ආදි</b>-සද්දෙන පාකාරද්වාරබන්ධපරිඛාදීනං සඞ්ගහො වෙදිතබ්බො। පණ්ඩිතදොවාරිකට්ඨානියං <pb V=3.325/> කත්වා භගවා අත්තානං දස්සෙසීති දස්සෙන්තො <b>“එකද්වාරන්ති කස්මා ආහා”</b>ති චොදනං සමුට්ඨාපෙසි। යස්සා පඤ්ඤාය වසෙන පුරිසො පණ්ඩිතොති වුච්චති, තං <b>පණ්ඩිච්ච</b>න්ති ආහ <b>“පණ්ඩිච්චෙන සමන්නාගතො”</b>ති। තංතංඉතිකත්තබ්බතාසු ඡෙකභාවො බ්යත්තභාවො <b>වෙය්යත්තියං</b>। මෙධති සම්මොහං හිංසති විධමතීති මෙධා, සා එතස්ස අත්ථීති <b>මෙධාවී</b>। ඨානෙ ඨානෙ උප්පත්ති එතිස්සා අත්ථීති <b>ඨානුප්පත්තිකා,</b> ඨානසො උප්පජ්ජනපඤ්ඤා। අනුපරියායන්ති එතෙනාති අනුපරියායො, සො එව පථොති <b>අනුපරියායපථො,</b> පරිතො පාකාරස්ස අනුසංයායනමග්ගො। පාකාරභාගා සන්ධාතබ්බා එත්ථාති <b>පාකාරසන්ධි,</b> පාකාරස්ස ඵුල්ලිතප්පදෙසො। සො පන හෙට්ඨිමන්තෙන ද්වින්නම්පි ඉට්ඨකානං විගමෙන එවං වුච්චතීති ආහ <b>“ද්වින්නං ඉට්ඨකානං අපගතට්ඨාන”</b>න්ති। <b>ඡින්නට්ඨාන</b>න්ති ඡින්නභින්නප්පදෙසො, ඡිද්දට්ඨානං වා। තඤ්හි විවරන්ති වුච්චති।
cen:උත්තියසුත්තවණ්ණනා නිට්ඨිතා।
sub:6-8:කොකනුදසුත්තාදිවණ්ණනා
bod:96-98:ඡට්ඨෙ <b>ඛන්ධාපි දිට්ඨිට්ඨානං</b> ආරම්මණට්ඨෙන “රූපං අත්තතො සමනුපස්සතී”තිආදිවචනතො। <b>අවිජ්ජාපි දිට්ඨිට්ඨානං</b> උපනිස්සයාදිභාවෙන පවත්තනතො। යථාහ “අස්සුතවා, භික්ඛවෙ, පුථුජ්ජනො අරියානං අදස්සාවී අරියධම්මස්ස අකොවිදො”තිආදි (ධ॰ ස॰ 1007)। <b>ඵස්සොපි දිට්ඨිට්ඨානං</b>। යථා <pb M=3.351/> චාහ “තදපි ඵස්සපච්චයා (දී॰ නි॰ 1.118-130) ඵුස්ස ඵුස්ස පටිසංවෙදියන්තී”ති (දී॰ නි॰ 1.144) ච। <b>සඤ්ඤාපි දිට්ඨිට්ඨානං</b>। වුත්තඤ්හෙතං “සඤ්ඤානිදානා හි පපඤ්චසඞ්ඛා (සු॰ නි॰ 880; මහානි॰ 109), පථවිතො සඤ්ඤත්වා”ති (ම॰ නි॰ 1.2) ච ආදි। <b>විතක්කොපි දිට්ඨිට්ඨානං</b>। වුත්තම්පි චෙතං “තක්කඤ්ච දිට්ඨීසු පකප්පයිත්වා, සච්චං මුසාති ද්වයධම්මමාහූ”ති (සු॰ නි॰ 892; මහානි॰ 121), “තක්කී හොති වීමංසී”ති (දී॰ නි॰ 1.34) ච ආදි। <b>අයොනිසොමනසිකාරොපි දිට්ඨිට්ඨානං</b>। තෙනාහ භගවා – “තස්සෙවං අයොනිසො මනසිකරොතො ඡන්නං දිට්ඨීනං අඤ්ඤතරා දිට්ඨි උප්පජ්ජති, අත්ථි මෙ අත්තාති තස්ස සච්චතො ථෙතතො දිට්ඨි උප්පජ්ජතී”තිආදි (ම॰ නි॰ 1.19)।
bod:<b>යා දිට්ඨී</b>ති ඉදානි වුච්චමානානං අට්ඨාරසන්නං පදානං සාධාරණං මූලපදං। දිට්ඨියෙව <b>දිට්ඨිගතං</b> ගූථගතං විය, දිට්ඨීසු වා ගතං ඉදං දස්සනං ද්වාසට්ඨිදිට්ඨීසු අන්තොගධත්තාතිපි <b>දිට්ඨිගතං,</b> දිට්ඨියා වා ගතං <b>දිට්ඨිගතං</b>। ඉදඤ්හි “අත්ථි මෙ අත්තා”තිආදි දිට්ඨියා ගමනමත්තමෙව <pb V=3.326/>, නත්ථෙත්ථ අත්තා වා නිච්චො වා කොචීති වුත්තං හොති। සා චායං දිට්ඨි දුන්නිග්ගමනට්ඨෙන <b>ගහනං</b>। දුරතික්කමට්ඨෙන සප්පටිභයට්ඨෙන ච <b>කන්තාරො</b> දුබ්භික්ඛකන්තාරවාළකන්තාරාදයො විය। සම්මාදිට්ඨියා විනිවිජ්ඣනට්ඨෙන, විලොමනට්ඨෙන වා <b>විසූකං</b>। කදාචි සස්සතස්ස, කදාචි උච්ඡෙදස්ස වා ගහණතො විරූපං ඵන්දිතන්ති <b>විප්ඵන්දිතං</b>। බන්ධනට්ඨෙන <b>සංයොජනං</b>। දිට්ඨියෙව අන්තො තුදනට්ඨෙන දුන්නීහරණීයට්ඨෙන ච සල්ලන්ති <b>දිට්ඨිසල්ලං</b>। දිට්ඨියෙව පීළාකරණට්ඨෙන සම්බාධොති <b>දිට්ඨිසම්බාධො</b>। දිට්ඨියෙව මොක්ඛාවරණට්ඨෙන පලිබොධොති <b>දිට්ඨිපලිබොධො</b>। දිට්ඨියෙව දුම්මොචනීයට්ඨෙන බන්ධනන්ති <b>දිට්ඨිබන්ධනං</b>। දිට්ඨියෙව දුරුත්තරණට්ඨෙන පපාතොති <b>දිට්ඨිපපාතො</b>। දිට්ඨියෙව ථාමගතට්ඨෙන අනුසයොති <b>දිට්ඨානුසයො</b>। දිට්ඨියෙව අත්තානං සන්තාපෙතීති <b>දිට්ඨිසන්තාපො</b>। දිට්ඨියෙව අත්තානං අනුදහතීති <b>දිට්ඨිපරිළාහො</b>। දිට්ඨියෙව කිලෙසකායං ගන්ථෙතීති <b>දිට්ඨිගන්ථො</b>। දිට්ඨියෙව භුසං ආදියතීති <b>දිට්ඨුපාදානං</b>। දිට්ඨියෙව “සච්ච”න්තිආදිවසෙන අභිනිවිසතීති <b>දිට්ඨාභිනිවෙසො</b>। දිට්ඨියෙව “ඉදං පර”න්ති ආමසති, පරතො වා ආමසතීති <b>දිට්ඨිපරාමාසො,</b> සමුට්ඨාති එතෙනාති සමුට්ඨානං, කාරණං। සමුට්ඨානස්ස භාවො සමුට්ඨානට්ඨො, තෙන <b>සමුට්ඨානට්ඨෙන,</b> කාරණභාවෙනාති අත්ථො। සත්තමට්ඨමෙසු නත්ථි වත්තබ්බං।
cen:කොකනුදසුත්තාදිවණ්ණනා නිට්ඨිතා।
sub:9-10:උපාලිසුත්තාදිවණ්ණනා
bod:99-100:නවමෙ <pb M=3.352/> අජ්ඣොගාහෙත්වා අධිප්පෙතමත්ථං සම්භවිතුං සාධෙතුං දුක්ඛානි <b>දුරභිසම්භවානි</b>। අට්ඨකථායං පන තත්ථ නිවාසොයෙව දුක්ඛොති දස්සෙතුං <b>“සම්භවිතුං දුක්ඛානි දුස්සහානී”</b>ති වුත්තං। <b>අරඤ්ඤවනපත්ථානී</b>ති අරඤ්ඤලක්ඛණප්පත්තානි වනසණ්ඩානි। වනපත්ථසද්දො හි සණ්ඩභූතෙ රුක්ඛසමූහෙපි වත්තතීති අරඤ්ඤග්ගහණං। <b>පවිවෙක</b>න්ති පකාරතො, පකාරෙහි වා විවෙචනං, රූපාදිපුථුත්තාරම්මණෙ පකාරතො ගමනාදිඉරියාපථප්පකාරෙහි අත්තනො කායස්ස විවෙචනං, ගච්ඡතොපි තිට්ඨතොපි නිසජ්ජතොපි නිපජ්ජතොපි එකස්සෙව පවත්ති। තෙනෙව හි විවෙචෙතබ්බානං විවෙචනාකාරස්ස ච භෙදතො බහුවිධත්තා තෙ එකත්තෙන ගහෙත්වා “පවිවෙක”න්ති එකවචනෙන වුත්තං। <b>දුක්කරං පවිවෙක</b>න්ති වා පවිවෙකං කත්තුං න සුඛන්ති අත්ථො। <b>එකීභාවෙ</b>ති එකත්තභාවෙ। <b>ද්වයංද්වයාරාමො</b>ති ද්වින්නං ද්වින්නං භාවාභිරතො। <b>හරන්ති වියා</b>ති සංහරන්ති විය විඝාතුප්පාදනෙන। තෙනාහ <b>“ඝසන්ති වියා”</b>ති। භයසන්තාසුප්පාදනෙන ඛාදිතුං ආගතා යක්ඛරක්ඛසපිසාචාදයො වියාති අධිප්පායො। <b>ඊදිසස්සා</b>ති අලද්ධසමාධිනො। <b>තිණපණ්ණමිගාදිසද්දෙහී</b>ති වාතෙරිතානං තිණපණ්ණාදීනං මිගපක්ඛිආදීනඤ්ච භීසනකෙහි භෙරවෙහි සද්දෙහි। <b>විවිධෙහි ච</b> අඤ්ඤෙහි ඛාණුආදීහි <pb V=3.327/> යක්ඛාදිආකාරෙහි උපට්ඨිතෙහි <b>භීසනකෙහි</b>। ඝටෙන කීළා <b>ඝටිකා</b>ති එකෙ। දසමං උත්තානමෙව।
cen:උපාලිසුත්තාදිවණ්ණනා නිට්ඨිතා।
cen:උපාලිවග්ගවණ්ණනා නිට්ඨිතා।
cen:දුතියපණ්ණාසකං නිට්ඨිතං।
tit:3:තතියපණ්ණාසකං
