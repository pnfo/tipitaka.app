cha:1:සුමෙධාවග්ගො
sub:1:සුමෙධාථෙරීඅපදානං
bod:අථ ථෙරිකාපදානානි සුණාථ –
gax:1:“භගවති <pb T=2.254/> <pb M=2.187/> <pb V=2.179/> <pb P=2.512/> කොණාගමනෙ, සඞ්ඝාරාමම්හි නවනිවෙසනම්හි <n>නිවෙසම්හි (ස්යා॰)</n>।
gae:සඛියො තිස්සො ජනියො, විහාරදානං අදාසිම්හ॥
gax:2:“දසක්ඛත්තුං සතක්ඛත්තුං, දසසතක්ඛත්තුං සතානඤ්ච සතක්ඛත්තුං <n>සතානි ච සත්තක්ඛත්තුං (සී॰ ක॰)</n>।
gae:දෙවෙසු උපපජ්ජිම්හ, කො වාදො මානුසෙ භවෙ॥
gax:3:“දෙවෙ <pb V=2.180/> මහිද්ධිකා අහුම්හ, මානුසකම්හි කො වාදො।
gae:සත්තරතනමහෙසී <n>සත්තරතනස්ස මහෙසී (සී॰ පී॰)</n>, ඉත්ථිරතනං අහං භවිං॥
gax:4:“ඉධ සඤ්චිතකුසලා <n>තත්ථ සඤ්චිතං කුසලං (ස්යා॰)</n>, සුසමිද්ධකුලප්පජා।
gae:ධනඤ්ජානී ච ඛෙමා ච, අහම්පි ච තයො ජනා॥
gax:5:“ආරාමං සුකතං කත්වා, සබ්බාවයවමණ්ඩිතං।
gae:බුද්ධප්පමුඛසඞ්ඝස්ස, නිය්යාදෙත්වා සමොදිතා॥
gax:6:“යත්ථ <pb M=2.188/> යත්ථූපපජ්ජාමි, තස්ස කම්මස්ස වාහසා।
gae:දෙවෙසු අග්ගතං පත්තා, මනුස්සෙසු තථෙව ච॥
gax:7:“ඉමස්මිංයෙව කප්පම්හි, බ්රහ්මබන්ධු මහායසො।
gae:කස්සපො නාම ගොත්තෙන, උප්පජ්ජි වදතං වරො॥
gax:8:“උපට්ඨාකො <pb T=2.255/> මහෙසිස්ස, තදා ආසි නරිස්සරො।
gae:කාසිරාජා කිකී නාම, බාරාණසිපුරුත්තමෙ॥
gax:9:“තස්සාසුං සත්ත ධීතරො, රාජකඤ්ඤා සුඛෙධිතා <n>සුඛෙථිතා (ස්යා॰)</n>।
gae:බුද්ධොපට්ඨානනිරතා, බ්රහ්මචරියං චරිංසු තා॥
gax:10:“තාසං සහායිකා හුත්වා, සීලෙසු සුසමාහිතා।
gae:දත්වා දානානි සක්කච්චං, අගාරෙව වතං <n>අගාරෙව වත්තං (ස්යා॰)</n> චරිං॥
gax:11:“තෙන කම්මෙන සුකතෙන, චෙතනාපණිධීහි ච।
gae:ජහිත්වා මානුසං දෙහං, තාවතිංසූපගා අහං॥
gax:12:“තතො චුතා යාමමගං <n>යාමසග්ගං (ස්යා॰)</n>, තතොහං තුසිතං ගතා।
gae:තතො ච නිම්මානරතිං, වසවත්තිපුරං තතො॥
gax:13:“යත්ථ යත්ථූපපජ්ජාමි, පුඤ්ඤකම්මසමොහිතා।
gae:තත්ථ තත්ථෙව රාජූනං, මහෙසිත්තමකාරයිං॥
gax:14:“තතො <pb P=2.513/> චුතා මනුස්සත්තෙ, රාජූනං චක්කවත්තිනං।
gae:මණ්ඩලීනඤ්ච රාජූනං, මහෙසිත්තමකාරයිං॥
gax:15:“සම්පත්තිමනුභොත්වාන, දෙවෙසු මානුසෙසු ච।
gae:සබ්බත්ථ සුඛිතා හුත්වා, නෙකජාතීසු සංසරිං॥
gax:16:“සො හෙතු ච සො පභවො, තම්මූලං සාසනෙ ඛමං <n>තම්මූලං සා ච සාසනෙ ඛන්ති (සී॰ පී॰ ක॰)</n>।
gae:පඨමං තං සමොධානං, තං ධම්මරතාය නිබ්බානං <n>නිබ්බුතං (ස්යා॰)</n>॥
gax:17:“කිලෙසා <pb V=2.181/> ඣාපිතා මය්හං, භවා සබ්බෙ සමූහතා।
gae:නාගීව බන්ධනං ඡෙත්වා, විහරාමි අනාසවා॥
gax:18:“ස්වාගතං <pb T=2.256/> වත මෙ ආසි, මම බුද්ධස්ස <n>බුද්ධසෙට්ඨස්ස (සී॰ ස්යා॰ ක॰)</n> සන්තිකෙ।
gae:තිස්සො විජ්ජා අනුප්පත්තා, කතං බුද්ධස්ස සාසනං॥
gax:19:“පටිසම්භිදා <pb M=2.189/> චතස්සො, විමොක්ඛාපි ච අට්ඨිමෙ।
gae:ඡළභිඤ්ඤා සච්ඡිකතා, කතං බුද්ධස්ස සාසනං”॥
bod:ඉත්ථං සුදං සුමෙධා භික්ඛුනී ඉමා ගාථායො අභාසිත්ථාති।
cen:සුමෙධාථෙරියාපදානං පඨමං।
sub:2:මෙඛලාදායිකාථෙරීඅපදානං
gax:20:“සිද්ධත්ථස්ස භගවතො, ථූපකාරාපිකා අහුං <n>ථූපකාර මකාසහං (ස්යා॰)</n>।
gae:මෙඛලිකා මයා දින්නා, නවකම්මාය සත්ථුනො॥
gax:21:“නිට්ඨිතෙ ච මහාථූපෙ, මෙඛලං පුනදාසහං।
gae:ලොකනාථස්ස මුනිනො, පසන්නා සෙහි පාණිභි॥
gax:22:“චතුන්නවුතිතො කප්පෙ, යං මෙඛලමදං තදා।
gae:දුග්ගතිං නාභිජානාමි, ථූපකාරස්සිදං ඵලං॥
gax:23:“කිලෙසා ඣාපිතා මය්හං…පෙ॰… විහරාමි අනාසවා॥
gax:24:“ස්වාගතං <pb P=2.514/> වත මෙ ආසි…පෙ॰… කතං බුද්ධස්ස සාසනං॥
gax:25:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං <pb T=2.257/> සුදං මෙඛලාදායිකා භික්ඛුනී ඉමා ගාථායො අභාසිත්ථාති।
cen:මෙඛලාදායිකාථෙරියාපදානං දුතියං।
sub:3:මණ්ඩපදායිකාථෙරීඅපදානං
gax:26:“කොණාගමනබුද්ධස්ස <pb V=2.182/>, මණ්ඩපො කාරිතො මයා।
gae:ධුවං තිචීවරංදාසිං <n>ථූපඤ්ච පවරමදං (ස්යා॰), ධුවඤ්ච චීවරං අදං (පී॰)</n>, බුද්ධස්ස ලොකබන්ධුනො॥
gax:27:“යං යං ජනපදං යාමි, නිගමෙ රාජධානියො।
gae:සබ්බත්ථ පූජිතො හොමි, පුඤ්ඤකම්මස්සිදං ඵලං॥
gax:28:“කිලෙසා ඣාපිතා මය්හං…පෙ॰… විහරාමි අනාසවා॥
gax:29:“ස්වාගතං <pb M=2.190/> වත මෙ ආසි…පෙ॰… කතං බුද්ධස්ස සාසනං॥
gax:30:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං මණ්ඩපදායිකා භික්ඛුනී ඉමා ගාථායො අභාසිත්ථාති।
cen:මණ්ඩපදායිකාථෙරියාපදානං තතියං।
sub:4:සඞ්කමනත්ථාථෙරීඅපදානං
gax:31:“විපස්සිස්ස භගවතො <n>කොණ්ඩඤ්ඤස්ස භගවතො (ස්යා॰ පී॰)</n>, ලොකජෙට්ඨස්ස තාදිනො।
gae:රථියං පටිපන්නස්ස, තාරයන්තස්ස පාණිනො॥
gax:32:“ඝරතො <pb T=2.258/> නික්ඛමිත්වාන, අවකුජ්ජා නිපජ්ජහං।
gae:අනුකම්පකො ලොකනාථො, සිරසි <n>සීසන්තෙ (සී॰ ක॰)</n> අක්කමී මම <n>තදා (ස්යා॰ පී॰)</n>॥
gax:33:“අක්කමිත්වාන සිරසි <n>සම්බුද්ධො (ක॰)</n>, අගමා ලොකනායකො।
gae:තෙන චිත්තප්පසාදෙන, තුසිතං අගමාසහං॥
gax:34:“කිලෙසා ඣාපිතා මය්හං…පෙ॰… විහරාමි අනාසවා॥
gax:35:“ස්වාගතං <pb P=2.515/> වත මෙ ආසි…පෙ॰… කතං බුද්ධස්ස සාසනං॥
gax:36:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං සඞ්කමනත්ථා <n>සඞ්කමනදා (ස්යා॰)</n> භික්ඛුනී ඉමා ගාථායො අභාසිත්ථාති।
cen:සඞ්කමනත්ථාථෙරියාපදානං චතුත්ථං।
sub:5:නළමාලිකාථෙරීඅපදානං
gax:37:“චන්දභාගානදීතීරෙ <pb V=2.183/>, අහොසිං කින්නරී තදා।
gae:අද්දසං විරජං බුද්ධං, සයම්භුං අපරාජිතං॥
gax:38:“පසන්නචිත්තා සුමනා, වෙදජාතා කතඤ්ජලී।
gae:නළමාලං ගහෙත්වාන, සයම්භුං අභිපූජයිං॥
gax:39:“තෙන <pb M=2.191/> කම්මෙන සුකතෙන, චෙතනාපණිධීහි ච।
gae:ජහිත්වා කින්නරීදෙහං, අගච්ඡිං තිදසං ගතිං॥
gax:40:“ඡත්තිංසදෙවරාජූනං <pb T=2.259/>, මහෙසිත්තමකාරයිං।
gax:දසන්නං චක්කවත්තීනං, මහෙසිත්තමකාරයිං।
gae:සංවෙජෙත්වාන මෙ චිත්තං <n>වෙදයිත්වාන කුසලං (ස්යා॰), සංවෙදයිත්වා කුසලං (පී॰)</n>, පබ්බජිං අනගාරියං॥
gax:41:“කිලෙසා ඣාපිතා මය්හං, භවා සබ්බෙ සමූහතා <n>භවා සංඝාතිතා මම (ක॰)</n>।
gae:සබ්බාසවපරික්ඛීණා, නත්ථි දානි පුනබ්භවො॥
gax:42:“චතුන්නවුතිතො කප්පෙ, යං පුප්ඵමභිපූජයිං।
gae:දුග්ගතිං නාභිජානාමි, පුප්ඵපූජායිදං ඵලං॥
gax:43:“කිලෙසා ඣාපිතා මය්හං…පෙ॰… විහරාමි අනාසවා॥
gax:44:“ස්වාගතං වත මෙ ආසි…පෙ॰… කතං බුද්ධස්ස සාසනං॥
gax:45:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං නළමාලිකා ථෙරී ඉමා ගාථායො අභාසිත්ථාති।
cen:නළමාලිකාථෙරියාපදානං පඤ්චමං।
sub:6:එකපිණ්ඩපාතදායිකාථෙරීඅපදානං
gax:46:“නගරෙ බන්ධුමතියා, බන්ධුමා නාම ඛත්තියො।
gae:තස්ස රඤ්ඤො අහුං භරියා, එකජ්ඣං චාරයාමහං <n>එකච්චං වාදයාමහං (ස්යා॰)</n>॥
gax:47:“රහොගතා <pb T=2.260/> <pb V=2.184/> නිසීදිත්වා, එවං චින්තෙසහං තදා।
gae:‘ආදාය ගමනීයඤ්හි, කුසලං නත්ථි මෙ කතං॥
gax:48:“‘මහාභිතාපං <pb P=2.516/> කටුකං, ඝොරරූපං සුදාරුණං।
gae:නිරයං නූන ගච්ඡාමි, එත්ථ මෙ නත්ථි සංසයො’॥
gax:49:“රාජානං උපසඞ්කම්ම, ඉදං වචනමබ්රවිං।
gae:‘එකං මෙ සමණං දෙහි, භොජයිස්සාමි ඛත්තිය’॥
gax:50:“අදාසි මෙ මහාරාජා, සමණං භාවිතින්ද්රියං।
gae:තස්ස පත්තං ගහෙත්වාන, පරමන්නෙන පූරයිං <n>තප්පයිං (සී॰)</n>॥
gax:51:“පූරයිත්වා <pb M=2.192/> පරමන්නං, ගන්ධාලෙපං අකාසහං।
gae:ජාලෙන පිදහිත්වාන, වත්ථයුගෙන <n>පීතචොළෙන (ස්යා॰), මහානෙලෙන (පී॰)</n> ඡාදයිං॥
gax:52:“ආරම්මණං මමං එතං, සරාමි යාවජීවිහං।
gae:තත්ථ චිත්තං පසාදෙත්වා, තාවතිංසමගච්ඡහං॥
gax:53:“තිංසානං දෙවරාජූනං, මහෙසිත්තමකාරයිං।
gae:මනසා පත්ථිතං මය්හං, නිබ්බත්තති යථිච්ඡිතං <n>යතිච්ඡකං (ස්යා॰), යදිච්ඡකං (පී॰ ක॰)</n>॥
gax:54:“වීසානං චක්කවත්තීනං, මහෙසිත්තමකාරයිං।
gae:ඔචිතත්තාව <n>උපචිතත්තා (ස්යා॰)</n> හුත්වාන, සංසරාමි භවෙස්වහං॥
gax:55:“සබ්බබන්ධනමුත්තාහං, අපෙතා මෙ උපාදිකා।
gae:සබ්බාසවපරික්ඛීණා, නත්ථි දානි පුනබ්භවො॥
gax:56:“එකනවුතිතො කප්පෙ, යං දානමදදිං තදා।
gae:දුග්ගතිං <pb T=2.261/> නාභිජානාමි, පිණ්ඩපාතස්සිදං ඵලං॥
gax:57:“කිලෙසා ඣාපිතා මය්හං…පෙ॰… විහරාමි අනාසවා॥
gax:58:“ස්වාගතං වත මෙ ආසි…පෙ॰… කතං බුද්ධස්ස සාසනං॥
gax:59:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං එකපිණ්ඩපාතදායිකා භික්ඛුනී ඉමා ගාථායො අභාසිත්ථාති।
cen:එකපිණ්ඩපාතදායිකාථෙරියාපදානං ඡට්ඨං।
sub:7:කටච්ඡුභික්ඛාදායිකාථෙරීඅපදානං
gax:60:“පිණ්ඩචාරං <pb V=2.185/> චරන්තස්ස, තිස්සනාමස්ස සත්ථුනො।
gae:කටච්ඡුභික්ඛං පග්ගය්හ, බුද්ධසෙට්ඨස්ස දාසහං॥
gax:61:“පටිග්ගහෙත්වා <pb P=2.517/> සම්බුද්ධො, තිස්සො ලොකග්ගනායකො।
gae:වීථියා සණ්ඨිතො සත්ථා, අකා මෙ අනුමොදනං॥
gax:62:“‘කටච්ඡුභික්ඛං <pb M=2.193/> දත්වාන, තාවතිංසං ගමිස්සසි।
gae:ඡත්තිංසදෙවරාජූනං, මහෙසිත්තං කරිස්සසි॥
gax:63:“‘පඤ්ඤාසං චක්කවත්තීනං, මහෙසිත්තං කරිස්සසි।
gae:මනසා පත්ථිතං සබ්බං, පටිලච්ඡසි සබ්බදා॥
gax:64:“‘සම්පත්තිං <pb T=2.262/> අනුභොත්වාන, පබ්බජිස්සසිකිඤ්චනා।
gae:සබ්බාසවෙ පරිඤ්ඤාය, නිබ්බායිස්සසිනාසවා’॥
gax:65:“ඉදං වත්වාන සම්බුද්ධො, තිස්සො ලොකග්ගනායකො।
gae:නභං අබ්භුග්ගමී වීරො, හංසරාජාව අම්බරෙ॥
gax:66:“සුදින්නං මෙ දානවරං <n>සුදින්නමෙව මෙ දානං (ස්යා॰)</n>, සුයිට්ඨා යාගසම්පදා।
gae:කටච්ඡුභික්ඛං දත්වාන, පත්තාහං අචලං පදං॥
gax:67:“ද්වෙනවුතෙ ඉතො කප්පෙ, යං දානමදදිං තදා।
gae:දුග්ගතිං නාභිජානාමි, භික්ඛාදානස්සිදං ඵලං॥
gax:68:“කිලෙසා ඣාපිතා මය්හං…පෙ॰… විහරාමි අනාසවා॥
gax:69:“ස්වාගතං වත මෙ ආසි…පෙ॰… කතං බුද්ධස්ස සාසනං॥
gax:70:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං කටච්ඡුභික්ඛාදායිකා භික්ඛුනී ඉමා ගාථායො අභාසිත්ථාති।
cen:කටච්ඡුභික්ඛාදායිකාථෙරියාපදානං සත්තමං।
sub:8:සත්තුප්පලමාලිකාථෙරීඅපදානං
gax:71:“නගරෙ <pb V=2.186/> අරුණවතියා, අරුණො නාම <n>අරුණවා නාම (සී॰ පී॰)</n> ත්තියො।
gae:තස්ස රඤ්ඤො අහුං භරියා, වාරිතං වාරයාමහං <n>චාරිකං චාරයාමහං (සී॰), න ගුලං පාදයාමහං (ස්යා॰), න මාලං පාදයාමහං (පී॰)</n>॥
gax:72:“සත්තමාලං <pb T=2.263/> ගහෙත්වාන, උප්පලා දෙවගන්ධිකා।
gae:නිසජ්ජ පාසාදවරෙ, එවං චින්තෙසි තාවදෙ॥
gax:73:“‘කිං <pb M=2.194/> මෙ ඉමාහි මාලාහි, සිරසාරොපිතාහි මෙ।
gae:වරං මෙ බුද්ධසෙට්ඨස්ස, ඤාණම්හි අභිරොපිතං’॥
gax:74:“සම්බුද්ධං <pb P=2.518/> පටිමානෙන්තී, ද්වාරාසන්නෙ නිසීදහං।
gae:‘යදා එහිති සම්බුද්ධො, පූජයිස්සං මහාමුනිං’॥
gax:75:“කකුධො විලසන්තොව, මිගරාජාව කෙසරී।
gae:භික්ඛුසඞ්ඝෙන සහිතො, ආගච්ඡි වීථියා ජිනො॥
gax:76:“බුද්ධස්ස රංසිං දිස්වාන, හට්ඨා සංවිග්ගමානසා।
gae:ද්වාරං අවාපුරිත්වාන <n>අපාපුණිත්වා (ස්යා॰)</n>, බුද්ධසෙට්ඨමපූජයිං॥
gax:77:“සත්ත උප්පලපුප්ඵානි, පරිකිණ්ණානි <n>සුවිත්ථිණ්ණානි (ස්යා॰)</n> අම්බරෙ।
gae:ඡදිං කරොන්තො බුද්ධස්ස, මත්ථකෙ ධාරයන්ති තෙ॥
gax:78:“උදග්ගචිත්තා සුමනා, වෙදජාතා කතඤ්ජලී।
gae:තත්ථ චිත්තං පසාදෙත්වා, තාවතිංසමගච්ඡහං॥
gax:79:“මහානෙලස්ස ඡාදනං, ධාරෙන්ති මම මුද්ධනි।
gae:දිබ්බගන්ධං පවායාමි, සත්තුප්පලස්සිදං ඵලං॥
gax:80:“කදාචි නීයමානාය, ඤාතිසඞ්ඝෙන මෙ තදා।
gae:යාවතා පරිසා මය්හං, මහානෙලං ධරීයති॥
gax:81:“සත්තති දෙවරාජූනං, මහෙසිත්තමකාරයිං।
gae:සබ්බත්ථ ඉස්සරා හුත්වා, සංසරාමි භවාභවෙ॥
gax:82:“තෙසට්ඨි <pb T=2.264/> චක්කවත්තීනං, මහෙසිත්තමකාරයිං।
gae:සබ්බෙ මමනුවත්තන්ති, ආදෙය්යවචනා අහුං॥
gax:83:“උප්පලස්සෙව මෙ වණ්ණො, ගන්ධො චෙව පවායති।
gae:දුබ්බණ්ණියං න ජානාමි <n>දුග්ගතිං නාභිජානාමි (ස්යා॰ පී॰)</n>, බුද්ධපූජායිදං ඵලං॥
gax:84:“ඉද්ධිපාදෙසු <pb V=2.187/> කුසලා, බොජ්ඣඞ්ගභාවනා රතා।
gae:අභිඤ්ඤාපාරමිප්පත්තා, බුද්ධපූජායිදං ඵලං॥
gax:85:“සතිපට්ඨානකුසලා, සමාධිඣානගොචරා।
gae:සම්මප්පධානමනුයුත්තා, බුද්ධපූජායිදං ඵලං॥
gax:86:“වීරියං <pb M=2.195/> මෙ ධුරධොරය්හං, යොගක්ඛෙමාධිවාහනං।
gae:සබ්බාසවපරික්ඛීණා, නත්ථි දානි පුනබ්භවො॥
gax:87:“එකතිංසෙ <pb P=2.519/> ඉතො කප්පෙ, යං පුප්ඵමභිපූජයිං।
gae:දුග්ගතිං නාභිජානාමි, බුද්ධපූජායිදං ඵලං॥
gax:88:“කිලෙසා ඣාපිතා මය්හං…පෙ॰… විහරාමි අනාසවා॥
gax:89:“ස්වාගතං වත මෙ ආසි…පෙ॰… කතං බුද්ධස්ස සාසනං॥
gax:90:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං සත්තුප්පලමාලිකා භික්ඛුනී ඉමා ගාථායො අභාසිත්ථාති।
cen:සත්තුප්පලමාලිකාථෙරියාපදානං අට්ඨමං।
sub:9:පඤ්චදීපිකාථෙරීඅපදානං
gax:91:“නගරෙ <pb T=2.265/> හංසවතියා, චාරිකී <n>චාරිනිං (ස්යා॰)</n> ආසහං තදා।
gae:ආරාමෙන ච ආරාමං, චරාමි කුසලත්ථිකා॥
gax:92:“කාළපක්ඛම්හි දිවසෙ, අද්දසං බොධිමුත්තමං।
gae:තත්ථ චිත්තං පසාදෙත්වා, බොධිමූලෙ නිසීදහං॥
gax:93:“ගරුචිත්තං උපට්ඨෙත්වා, සිරෙ කත්වාන අඤ්ජලිං।
gae:සොමනස්සං පවෙදෙත්වා, එවං චින්තෙසි තාවදෙ॥
gax:94:“‘යදි බුද්ධො අමිතගුණො, අසමප්පටිපුග්ගලො।
gae:දස්සෙතු පාටිහීරං මෙ, බොධි ඔභාසතු අයං’॥
gax:95:“සහ ආවජ්ජිතෙ මය්හං, බොධි පජ්ජලි තාවදෙ।
gae:සබ්බසොණ්ණමයා ආසි, දිසා සබ්බා විරොචති॥
gax:96:“සත්තරත්තින්දිවං <pb V=2.188/> <n>සත්තරත්තිදිවං (පී॰ ක॰)</n> තත්ථ, බොධිමූලෙ නිසීදහං।
gae:සත්තමෙ දිවසෙ පත්තෙ, දීපපූජං අකාසහං॥
gax:97:“ආසනං පරිවාරෙත්වා, පඤ්චදීපානි පජ්ජලුං।
gae:යාව උදෙති සූරියො, දීපා මෙ පජ්ජලුං තදා॥
gax:98:“තෙන <pb M=2.196/> කම්මෙන සුකතෙන, චෙතනාපණිධීහි ච।
gae:ජහිත්වා මානුසං දෙහං, තාවතිංසමගච්ඡහං॥
gax:99:“තත්ථ මෙ සුකතං බ්යම්හං, පඤ්චදීපාති වුච්චති।
gae:සට්ඨියොජනමුබ්බෙධං <n>සතයොජනමුබ්බෙධං (සී॰ ස්යා॰ පී॰)</n>, තිංසයොජනවිත්ථතං <n>සට්ඨි… (ස්යා॰ පී॰)</n>॥
gax:100:“අසඞ්ඛියානි <pb T=2.266/> දීපානි, පරිවාරෙ ජලන්ති මෙ।
gae:යාවතා දෙවභවනං, දීපාලොකෙන ජොතති॥
gax:101:“පරම්මුඛා <pb P=2.520/> නිසීදිත්වා <n>පුරත්ථාභිමුඛා සන්ති (ස්යා॰), පුරත්ථාභිමුඛා ථිතා (පී॰)</n>, යදි ඉච්ඡාමි පස්සිතුං।
gae:උද්ධං අධො ච තිරියං, සබ්බං පස්සාමි චක්ඛුනා॥
gax:102:“යාවතා අභිකඞ්ඛාමි, දට්ඨුං සුගතදුග්ගතෙ <n>සුකතදුක්කතෙ (පී॰</n>।
gae:තත්ථ ආවරණං නත්ථි, රුක්ඛෙසු පබ්බතෙසු වා॥
gax:103:“අසීති දෙවරාජූනං, මහෙසිත්තමකාරයිං।
gae:සතානං චක්කවත්තීනං, මහෙසිත්තමකාරයිං॥
gax:104:“යං යං යොනුපපජ්ජාමි, දෙවත්තං අථ මානුසං।
gae:දීපසතසහස්සානි, පරිවාරෙ ජලන්ති මෙ॥
gax:105:“දෙවලොකා චවිත්වාන, උප්පජ්ජිං මාතුකුච්ඡියං।
gae:මාතුකුච්ඡිගතා සන්තී <n>මාතුකුච්ඡිගතං සන්තිං (සී॰)</n>, අක්ඛි මෙ න නිමීලති॥
gax:106:“දීපසතසහස්සානි, පුඤ්ඤකම්මසමඞ්ගිතා।
gae:ජලන්ති සූතිකාගෙහෙ <n>සූතිඝරෙ පජ්ජලන්ති (සබ්බත්ථ)</n>, පඤ්චදීපානිදං ඵලං॥
gax:107:“පච්ඡිමෙ භවෙ සම්පත්තෙ, මානසං විනිවත්තයිං।
gae:අජරාමතං සීතිභාවං, නිබ්බානං ඵස්සයිං අහං॥
gax:108:“ජාතියා සත්තවස්සාහං, අරහත්තමපාපුණිං।
gae:උපසම්පාදයී බුද්ධො, ගුණමඤ්ඤාය ගොතමො॥
gax:109:“මණ්ඩපෙ රුක්ඛමූලෙ වා, පාසාදෙසු ගුහාසු වා।
gae:සුඤ්ඤාගාරෙ <pb T=2.267/> වසන්තියා <n>ච ඣායන්තෙ (සී॰), ච ඣායන්තා (පී॰), පජ්ඣායන්තා (ස්යා॰)</n>, පඤ්චදීපා ජලන්ති මෙ॥
gax:110:“දිබ්බචක්ඛු <pb M=2.197/> <pb V=2.189/> විසුද්ධං මෙ, සමාධිකුසලා අහං।
gae:අභිඤ්ඤාපාරමිප්පත්තා, පඤ්චදීපානිදං ඵලං॥
gax:111:“සබ්බවොසිතවොසානා, කතකිච්චා අනාසවා।
gae:පඤ්චදීපා මහාවීර, පාදෙ වන්දාමි <n>වන්දති (සී॰ ක॰)</n> චක්ඛුම॥
gax:112:“සතසහස්සිතො කප්පෙ, යං දීපමදදිං තදා।
gae:දුග්ගතිං නාභිජානාමි, පඤ්චදීපානිදං ඵලං॥
gax:113:“කිලෙසා ඣාපිතා මය්හං…පෙ॰… විහරාමි අනාසවා॥
gax:114:“ස්වාගතං <pb P=2.521/> වත මෙ ආසි…පෙ॰… කතං බුද්ධස්ස සාසනං॥
gax:115:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං පඤ්චදීපිකා භික්ඛුනී ඉමා ගාථායො අභාසිත්ථාති।
cen:පඤ්චදීපිකාථෙරියාපදානං නවමං।
sub:10:උදකදායිකාථෙරීඅපදානං
gax:116:“නගරෙ බන්ධුමතියා, අහොසිං උදහාරිකා।
gae:උදහාරෙන ජීවාමි, තෙන පොසෙමි දාරකෙ॥
gax:117:“දෙය්යධම්මො ච මෙ නත්ථි, පුඤ්ඤක්ඛෙත්තෙ අනුත්තරෙ।
gae:කොට්ඨකං උපසඞ්කම්ම, උදකං පට්ඨපෙසහං॥
gax:118:“තෙන <pb T=2.268/> කම්මෙන සුකතෙන, තාවතිංසමගච්ඡහං।
gae:තත්ථ මෙ සුකතං බ්යම්හං, උදහාරෙන නිම්මිතං॥
gax:119:“අච්ඡරානං සහස්සස්ස, අහඤ්හි පවරා තදා।
gae:දසට්ඨානෙහි තා සබ්බා, අභිභොමි සදා අහං॥
gax:120:“පඤ්ඤාසං දෙවරාජූනං, මහෙසිත්තමකාරයිං।
gae:වීසතිචක්කවත්තීනං, මහෙසිත්තමකාරයිං॥
gax:121:“දුවෙ භවෙ සංසරාමි, දෙවත්තෙ අථ මානුසෙ।
gae:දුග්ගතිං නාභිජානාමි, දකදානස්සිදං ඵලං॥
gax:122:“පබ්බතග්ගෙ <pb M=2.198/> <pb V=2.190/> දුමග්ගෙ වා, අන්තලික්ඛෙ ච භූමියං।
gae:යදා උදකමිච්ඡාමි, ඛිප්පං පටිලභාමහං॥
gax:123:“අවුට්ඨිකා දිසා නත්ථි, සන්තත්තා කුථිතාපි <n>සන්තත්තා කුථිතා න ච (සී॰ පී॰), සන්තත්තා ඛුප්පිතා හි මෙ (ස්යා॰)</n> ච।
gae:මම සඞ්කප්පමඤ්ඤාය, මහාමෙඝො පවස්සති॥
gax:124:“කදාචි නීයමානාය, ඤාතිසඞ්ඝෙන මෙ තදා।
gae:යදා ඉච්ඡාමහං වස්සං, මහාමෙඝො අජායථ॥
gax:125:“උණ්හං වා පරිළාහො වා, සරීරෙ මෙ න විජ්ජති।
gae:කායෙ ච මෙ රජො නත්ථි, දකදානස්සිදං ඵලං॥
gax:126:“විසුද්ධමනසා <pb P=2.522/> අජ්ජ, අපෙතමනපාපිකා।
gae:සබ්බාසවපරික්ඛීණා, නත්ථි දානි පුනබ්භවො॥
gax:127:“එකනවුතිතො කප්පෙ, යං දකං අදදිං තදා।
gae:දුග්ගතිං <pb T=2.269/> නාභිජානාමි, දකදානස්සිදං ඵලං॥
gax:128:“කිලෙසා ඣාපිතා මය්හං…පෙ॰… විහරාමි අනාසවා॥
gax:129:“ස්වාගතං වත මෙ ආසි…පෙ॰… කතං බුද්ධස්ස සාසනං॥
gax:130:“පටිසම්භිදා චතස්සො…පෙ॰… කතං බුද්ධස්ස සාසනං”॥
bod:ඉත්ථං සුදං උදකදායිකා භික්ඛුනී ඉමා ගාථායො අභාසිත්ථාති।
cen:උදකදායිකාථෙරියාපදානං දසමං।
cen:සුමෙධාවග්ගො පඨමො।
bod:තස්සුද්දානං –
gax:සුමෙධා මෙඛලාදායී, මණ්ඩපං සඞ්කමං දදා।
gae:නළමාලී පිණ්ඩදදා, කටච්ඡු උප්පලප්පදා॥
gax:දීපදා දකදා චෙව, ගාථායො ගණිතා ඉහ।
gae:එකගාථාසතඤ්චෙව, තිංසති ච තදුත්තරි <n>සත්තරසං තදුත්තරි (ස්යා॰), සත්තාදස තදුත්තරිං (පී॰)</n>॥
