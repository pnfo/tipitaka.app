cha:4:උපාලිවග්ගො
sub:1:උපාලිසුත්තවණ්ණනා
bod:31:චතුත්ථස්ස <pb V=3.305/> පඨමෙ <b>අත්ථවසෙ</b>ති වුද්ධිවිසෙසෙ, සික්ඛාපදපඤ්ඤත්තිහෙතු අධිගමනීයෙ හිතවිසෙසෙති අත්ථො। අත්ථොයෙව වා <b>අත්ථවසො,</b> දස අත්ථෙ දස කාරණානීති වුත්තං හොති। අථ වා අත්ථො ඵලං තදධීනවුත්තිතාය වසො එතස්සාති <b>අත්ථවසො,</b> හෙතූති එවම්පෙත්ථ අත්ථො දට්ඨබ්බො। “යෙ මම සොතබ්බං සද්දහාතබ්බං මඤ්ඤිස්සන්ති, තෙසං තං අස්ස දීඝරත්තං හිතාය සුඛායා”ති වුත්තත්තා <b>“යො ච තථාගතස්ස වචනං සම්පටිච්ඡති, තස්ස තං දීඝරත්තං හිතාය සුඛාය සංවත්තතී”</b>ති වුත්තං। <b>අසම්පටිච්ඡනෙ ආදීනව</b>න්ති භද්දාලිසුත්තෙ විය අසම්පටිච්ඡනෙ ආදීනවං දස්සෙත්වා। සුඛවිහාරාභාවෙ සහජීවමානස්ස අභාවතො සහජීවිතාපි සුඛවිහාරොව වුත්තො। <b>සුඛවිහාරො</b> නාම චතුන්නං ඉරියාපථවිහාරානං ඵාසුතා।
bod:<b>මඞ්කුත</b>න්ති නිත්තෙජතං। <b>ධම්මෙනා</b>තිආදීසු <b>ධම්මො</b>ති භූතං වත්ථු। <b>විනයො</b>ති චොදනා චෙව සාරණා ච। <b>සත්ථුසාසන</b>න්ති ඤත්තිසම්පදා චෙව අනුස්සාවනසම්පදා ච।
bod:<b>පියසීලාන</b>න්ති සික්ඛාකාමානං। තෙසඤ්හි සීලං පියං හොති। තෙනෙවාහ <b>“සික්ඛාත්තයපාරිපූරියා ඝටමානා”</b>ති। <b>සන්දිද්ධමනා</b>ති සංසයං ආපජ්ජමනා <pb M=3.330/>। <b>උබ්බළ්හා හොන්තී</b>ති පීළිතා හොන්ති। <b>සඞ්ඝකම්මානී</b>ති සතිපි උපොසථපවාරණානං සඞ්ඝකම්මභාවෙ ගොබලීබද්දඤායෙන උපොසථං පවාරණඤ්ච ඨපෙත්වා උපසම්පදාදිසෙසසඞ්ඝකම්මානං ගහණං වෙදිතබ්බං। සමග්ගානං භාවො <b>සාමග්ගී</b>।
bod:“නාහං, චුන්ද, දිට්ඨධම්මිකානංයෙව ආසවානං සංවරාය ධම්මං දෙසෙමී”ති (දී॰ නි॰ 3.182) එත්ථ විවාදමූලභූතා කිලෙසා ආසවාති ආගතා।
gax:“යෙන දෙවූපපත්යස්ස, ගන්ධබ්බො වා විහඞ්ගමො।
gax:යක්ඛත්තං යෙන ගච්ඡෙය්යං, මනුස්සත්තඤ්ච අබ්බජෙ।
gae:තෙ මය්හං ආසවා ඛීණා, විද්ධස්තා විනළීකතා”ති॥ (අ॰ නි॰ 4.36) –
uni:එත්ථ <pb V=3.306/> තෙභූමකං කම්මං අවසෙසා ච අකුසලා ධම්මා। ඉධ පන පරූපවාදවිප්පටිසාරවධබන්ධාදයො චෙව අපායදුක්ඛභූතා ච නානප්පකාරා උපද්දවා <b>ආසවා</b>ති ආහ <b>“අසංවරෙ ඨිතෙන තස්මිංයෙව අත්තභාවෙ පත්තබ්බා”</b>තිආදි। යදි හි භගවා සික්ඛාපදං න ච පඤ්ඤපෙය්ය, තතො අසද්ධම්මප්පටිසෙවනඅදින්නාදානපාණාතිපාතාදිහෙතු යෙ උප්පජ්ජෙය්යුං පරූපවාදාදයො දිට්ඨධම්මිකා නානප්පකාරා අනත්ථා, යෙ ච තන්නිමිත්තමෙව නිරයාදීසු නිබ්බත්තස්ස පඤ්චවිධබන්ධනකම්මකාරණාදිවසෙන මහාදුක්ඛානුභවනප්පකාරා අනත්ථා, තෙ සන්ධාය ඉදං වුත්තං <b>“දිට්ඨධම්මිකානං ආසවානං සංවරාය සම්පරායිකානං ආසවානං පටිඝාතායා”</b>ති। දිට්ඨධම්මො වුච්චති පච්චක්ඛො අත්තභාවො, තත්ථ භවා <b>දිට්ඨධම්මිකා</b>। තෙන වුත්තං <b>“තස්මිංයෙව අත්තභාවෙ පත්තබ්බා”</b>ති। සම්මුඛා ගරහනං <b>අකිත්ති,</b> පරම්මුඛා ගරහනං <b>අයසො</b>। අථ වා සම්මුඛා පරම්මුඛා ගරහනං <b>අකිත්ති,</b> පරිවාරහානි <b>අයසො</b>ති වෙදිතබ්බං। <b>ආගමනමග්ගථකනායා</b>ති ආගමනද්වාරපිදහනත්ථාය। සම්පරෙතබ්බතො පෙච්ච ගන්තබ්බතො <b>සම්පරායො,</b> පරලොකොති ආහ <b>“සම්පරායෙ නරකාදීසූ”</b>ති।
bod:මෙථුනාදීනි <b>රජ්ජනට්ඨානානි</b>। පාණාතිපාතාදීනි <b>දුස්සනට්ඨානානි</b>।
bod:<b>සංවරවිනයො</b>ති සීලසංවරො, සතිසංවරො, ඤාණසංවරො, ඛන්තිසංවරො, වීරියසංවරොති පඤ්චවිධො සංවරො। යථාසකං සංවරිතබ්බානං විනෙතබ්බානඤ්ච කායදුච්චරිතාදීනං සංවරණතො සංවරො, විනයනතො විනයොති වුච්චති <pb M=3.331/>। <b>පහානවිනයො</b>ති තදඞ්ගප්පහානං වික්ඛම්භනප්පහානං, සමුච්ඡෙදප්පහානං, පටිපස්සද්ධිප්පහානං, නිස්සරණප්පහානන්ති පඤ්චවිධං පහානං යස්මා චාගට්ඨෙන පහානං, විනයට්ඨෙන විනයො, තස්මා “පහානවිනයො”ති වුච්චති। <b>සමථවිනයො</b>ති සත්ත අධිකරණසමථා। <b>පඤ්ඤත්තිවිනයො</b>ති සික්ඛාපදමෙව। සික්ඛාපදපඤ්ඤත්තියා හි විජ්ජමානාය එව සික්ඛාපදසම්භවතො පඤ්ඤත්තිවිනයොපි සික්ඛාපදපඤ්ඤත්තියා අනුග්ගහිතො හොති। සෙසමෙත්ථ වුත්තත්ථමෙව।
cen:උපාලිසුත්තවණ්ණනා නිට්ඨිතා।
cen:උපාලිවග්ගවණ්ණනා නිට්ඨිතා।
