cha:23:නිස්සයවිනිච්ඡයකථා
bod:151:එවං උපසම්පදාවිනිච්ඡයං කථෙත්වා ඉදානි නිස්සයවිනිච්ඡයං කථෙතුං <b>“නිස්සයොති එත්ථ පනා”</b>තිආදිමාහ। තත්ථ නිස්සයනං <b>නිස්සයො,</b> සෙවනං භජනන්ත්යත්ථො। නිපුබ්බසි සෙවායන්ති ධාතු භාවසාධනො, න “නිස්සාය නං වසතීති නිස්සයො”ති ඉධ විය අවුත්තකම්මසාධනො। තත්ථ හි සෙවිතබ්බො පුග්ගලො ලබ්භති, ඉධ පන සෙවනකිරියාති। ඉදානි තං නිස්සයං පුච්ඡාපුබ්බඞ්ගමාය <pb V=1.218/> විස්සජ්ජනාය විත්ථාරතො ඨපෙතුං <b>“කෙන දාතබ්බො”</b>තිආදිමාහ। තත්ථ <b>කෙන දාතබ්බො, කෙන න දාතබ්බො</b>ති නිස්සයදායකං කත්තාරං පුච්ඡති, <b>කස්ස දාතබ්බො, කස්ස න දාතබ්බො</b>ති නිස්සයපටිග්ගාහකං සම්පදානං, <b>කථං ගහිතො හොති, කථං පටිප්පස්සම්භතී</b>ති කාරණං, <b>නිස්සාය කෙන වසිතබ්බං, කෙන න වසිතබ්බ</b>න්ති නිස්සයපටිපන්නකං। තතො පුච්ඡානුක්කමෙන විස්සජ්ජෙතුං <b>“තත්ථ”</b>ත්යාදිමාහ। න කෙවලං එත්ථෙව, අථ ඛො නිස්සයමුච්චනඞ්ගෙපි “බ්යත්තෙනා”ති ආගතො।
bod:තත්ථ <pb M=1.291/> එත්ථ ච කො විසෙසොති ආහ <b>“එත්ථ ච ‘බ්යත්තො’ති ඉමිනා පරිසුපට්ඨාපකො බහුස්සුතො වෙදිතබ්බො”</b>ති। ඉදානි පරිසුපට්ඨාපකලක්ඛණං දස්සෙතුං <b>“පරිසුපට්ඨාපකෙන හී”</b>තිආදිමාහ। තත්ථ <b>අභිවිනයෙ</b>ති සකලෙ විනයපිටකෙ। <b>විනෙතු</b>න්ති සික්ඛාපෙතුං। <b>ද්වෙ විභඞ්ගා පගුණා වාචුග්ගතා කාතබ්බා</b>ති ඉදං පරිපුච්ඡාවසෙන උග්ගණ්හනං සන්ධාය වුත්තන්ති වදන්ති। එකස්ස පමුට්ඨං, ඉතරෙසං පගුණං භවෙය්යාති ආහ <b>“තීහි ජනෙහි සද්ධිං පරිවත්තනක්ඛමා කාතබ්බා”</b>ති। <b>අභිධම්මෙ</b>ති නාමරූපපරිච්ඡෙදෙ। <b>හෙට්ඨිමා වා තයො වග්ගා</b>ති මහාවග්ගතො හෙට්ඨා සගාථාවග්ගො නිදානවග්ගො ඛන්ධවග්ගොති ඉමෙ තයො වග්ගා। “ධම්මපදම්පි සහ වත්ථුනා උග්ගහෙතුං වට්ටතී”ති මහාපච්චරියං වුත්තත්තා ජාතකභාණකෙන සාට්ඨකථං ජාතකං උග්ගහෙත්වාපි ධම්මපදං සහ වත්ථුනා උග්ගහෙතබ්බමෙව।
bod:<b>පඤ්චහි භික්ඛවෙ අඞ්ගෙහි සමන්නාගතෙනා</b>තිආදීසු <b>න සාමණෙරො උපට්ඨාපෙතබ්බො</b>ති උපජ්ඣායෙන හුත්වා සාමණෙරො න උපට්ඨාපෙතබ්බො। <b>අසෙක්ඛෙන සීලක්ඛන්ධෙනා</b>ති අසෙක්ඛස්ස සීලක්ඛන්ධොපි අසෙක්ඛො සීලක්ඛන්ධො නාම। අසෙක්ඛස්ස අයන්ති හි අසෙක්ඛො, සීලක්ඛන්ධො। එවං සබ්බත්ථ। එවඤ්ච කත්වා විමුත්තිඤාණදස්සනසඞ්ඛාතස්ස පච්චවෙක්ඛණඤාණස්සපි වසෙන අපෙක්ඛිත්වා උප්පන්නා අයං කථා। <b>අසෙක්ඛසීල</b>න්ති ච න අග්ගඵලසීලමෙව අධිප්පෙතං, අථ ඛො යං කිඤ්චි අසෙක්ඛසන්තානෙ පවත්තසීලං ලොකියලොකුත්තරමිස්සකස්ස සීලස්ස ඉධාධිප්පෙතත්තා। සමාධික්ඛන්ධාදීසුපි විමුත්තික්ඛන්ධපරියොසානෙසු අයමෙව නයො, තස්මා යථා සීලසමාධිපඤ්ඤාක්ඛන්ධා ලොකියමිස්සකා කථිතා, එවං විමුත්තික්ඛන්ධොපීති තදඞ්ගවිමුත්තිආදයොපි වෙදිතබ්බා, න පටිප්පස්සද්ධිවිමුත්ති එව। විමුත්තිඤාණදස්සනං පන ලොකියමෙව। තෙනෙව සංයුත්තනිකායට්ඨකථායං (සං॰නි॰ අට්ඨ॰ 1.1.135) වුත්තං “පුරිමෙහි <pb M=1.292/> චතූහි පදෙහි ලොකියලොකුත්තරසීලසමාධිපඤ්ඤාවිමුත්තියො <pb V=1.219/> කථිතා, විමුත්තිඤාණදස්සනං පච්චවෙක්ඛණඤාණං හොති, තං ලොකියමෙවා”ති।
bod:<b>අස්සද්ධො</b>තිආදීසු තීසු වත්ථූසු සද්ධා එතස්ස නත්ථීති <b>අස්සද්ධො</b>। නත්ථි එතස්ස හිරීති <b>අහිරිකො,</b> අකුසලසමාපත්තියා අජිගුච්ඡමානස්සෙතං අධිවචනං। න ඔත්තප්පතීති <b>අනොත්තප්පී,</b> අකුසලසමාපත්තියා න භායතීති වුත්තං හොති। කුච්ඡිතං සීදතීති <b>කුසීතො,</b> හීනවීරියස්සෙතං අධිවචනං। ආරද්ධං වීරියං එතස්සාති <b>ආරද්ධවීරියො,</b> සම්මප්පධානයුත්තස්සෙතං අධිවචනං। මුට්ඨා සති එතස්සාති <b>මුට්ඨස්සතී,</b> නට්ඨස්සතීති වුත්තං හොති। උපට්ඨිතා සති එතස්සාති <b>උපට්ඨිතස්සතී,</b> නිච්චං ආරම්මණාභිමුඛපවත්තසතිස්සෙතං අධිවචනං।
bod:අධිසීලෙ සීලවිපන්නො ච අජ්ඣාචාරෙ ආචාරවිපන්නො ච ආපජ්ජිත්වා අවුට්ඨිතො අධිප්පෙතො। සස්සතුච්ඡෙදසඞ්ඛාතං අන්තං ගණ්හාති, ගාහයතීති වා <b>අන්තග්ගාහිකා,</b> මිච්ඡාදිට්ඨි। <b>පුරිමානි ද්වෙ පදානී</b>ති “න පටිබලො හොති අන්තෙවාසිං වා සද්ධිවිහාරිං වා ගිලානං උපට්ඨාතුං වා උපට්ඨාපෙතුං වා, අනභිරතං වූපකාසෙතුං වා වූපකාසාපෙතුං වා”ති ඉමානි ද්වෙ පදානි।
bod:අභි විසිට්ඨො උත්තමො සමාචාරො අභිසමාචාරො, අභිසමාචාරොව ආභිසමාචාරිකොති ච සික්ඛිතබ්බතො සික්ඛාති ච <b>ආභිසමාචාරිකසික්ඛා</b>। අභිසමාචාරං වා ආරබ්භ පඤ්ඤත්තා සික්ඛා <b>ආභිසමාචාරිකසික්ඛා,</b> ඛන්ධකවත්තපරියාපන්නසික්ඛායෙතං අධිවචනං। මග්ගබ්රහ්මචරියස්ස ආදිභූතාති <b>ආදිබ්රහ්මචරියකා,</b> උභතොවිභඞ්ගපරියාපන්නසික්ඛායෙතං අධිවචනං। තෙනෙව “උභතොවිභඞ්ගපරියාපන්නං <pb M=1.293/> වා ආදිබ්රහ්මචරියකං, ඛන්ධකවත්තපරියාපන්නං ආභිසමාචාරික”න්ති විසුද්ධිමග්ගෙ (විසුද්ධි॰ 1.11) වුත්තං, තස්මා <b>සෙක්ඛපණ්ණත්තිය</b>න්ති එත්ථ සික්ඛිතබ්බතො සෙක්ඛා, භගවතා පඤ්ඤත්තත්තා පණ්ණත්ති, සබ්බාපි උභතොවිභඞ්ගපරියාපන්නා සික්ඛාපදපණ්ණත්ති “සෙක්ඛපණ්ණත්තී”ති වුත්තාති ගහෙතබ්බං। තෙනෙව ගණ්ඨිපදෙපි වුත්තං <b>“සෙක්ඛපණ්ණත්තිය</b>න්ති පාරාජිකමාදිං කත්වා සික්ඛිතබ්බසික්ඛාපදපඤ්ඤත්තිය”න්ති। සෙසමෙත්ථ උත්තානත්ථමෙවාති සාරත්ථදීපනියං (සාරත්ථ॰ ටී॰ මහාවග්ග 3.84)।
bod:උපජ්ඣායාචරියකථායං <b>න සාමණෙරො උපට්ඨාපෙතබ්බො</b>ති උපජ්ඣායෙන හුත්වා න පබ්බාජෙතබ්බො। අසෙක්ඛස්ස <pb V=1.220/> අයන්ති <b>අසෙක්ඛො,</b> ලොකියලොකුත්තරො සීලක්ඛන්ධො। <b>අන්තග්ගාහිකායා</b>ති සස්සතුච්ඡෙදකොට්ඨාසග්ගාහිකාය। <b>පච්ඡිමානි ද්වෙ</b>ති අප්පස්සුතො හොති, දුප්පඤ්ඤො හොතීති ඉමානි ද්වෙ අඞ්ගානි। <b>පච්ඡිමානි තීණී</b>ති න පටිබලො උප්පන්නං කුක්කුච්චං ධම්මතො විනොදෙතුං, ආපත්තිං න ජානාති, ආපත්තිවුට්ඨානං න ජානාතීති ඉමානි තීණි। කුක්කුච්චස්ස හි පාළිඅට්ඨකථානයසඞ්ඛාතධම්මතො විනොදෙතුං අප්පටිබලතා නාම අබ්යත්තත්තා එව හොතීති සාපි ආපත්තිඅඞ්ගමෙව වුත්තා।
bod:අභි විසිට්ඨො උත්තමො සමාචාරො අභිසමාචාරො, වත්තප්පටිපත්තිසීලං, තං ආරබ්භ පඤ්ඤත්තා ඛන්ධකසික්ඛාපදසඞ්ඛාතා සික්ඛා <b>ආභිසමාචාරිකා</b>। සික්ඛාපදම්පි හි තදත්ථපරිපූරණත්ථිකෙහි උග්ගහණාදිවසෙන සික්ඛිතබ්බතො සික්ඛාති වුච්චති। මග්ගබ්රහ්මචරියස්ස ආදිභූතා කාරණභූතා <b>ආදිබ්රහ්මචරියකා,</b> උභතොවිභඞ්ගපරියාපන්නසික්ඛාපදං। තෙනෙවෙත්ථ විසුද්ධිමග්ගෙපි (විසුද්ධි॰ 1.11) “උභතොවිභඞ්ගපරියාපන්නං සික්ඛාපදං ආදිබ්රහ්මචරියකං, ඛන්ධකවත්තපරියාපන්නං ආභිසමාචාරික”න්ති වුත්තං, තස්මා <b>සෙක්ඛපණ්ණත්තිය</b>න්ති එත්ථ සික්ඛිතබ්බතො සෙක්ඛා, භගවතාව <pb M=1.294/> පඤ්ඤත්තත්තා පඤ්ඤත්ති। සබ්බාපි උභතොවිභඞ්ගපරියාපන්නා සික්ඛාපදපණ්ණත්ති “සෙක්ඛපණ්ණත්තී”ති වුත්තාති ගහෙතබ්බං। <b>නාමරූපපරිච්ඡෙදෙ</b>ති එත්ථ කුසලත්තිකාදීහි වුත්තං ජාතිභූමිපුග්ගලසම්පයොගවත්ථාරම්මණකම්මද්වාරලක්ඛණරසාදිභෙදෙහි වෙදනාක්ඛන්ධාදිචතුබ්බිධං සනිබ්බානං නාමං, භූතොපාදායභෙදං රූපඤ්ච පරිච්ඡින්දිත්වා ජානනපඤ්ඤා, තප්පකාසකො ච ගන්ථො නාමරූපපරිච්ඡෙදො නාම। ඉමිනා අභිධම්මත්ථකුසලෙන භවිතබ්බන්ති දස්සෙති। <b>සික්ඛාපෙතු</b>න්ති උග්ගණ්හාපෙතුන්ති විමතිවිනොදනියං (වි॰ වි॰ ටී॰ මහාවග්ග 2.84) වුත්තං।
bod:153:<b>ආයස්මතො නිස්සාය වච්ඡාමී</b>ති එත්ථ <b>ආයස්මතො</b>ති උපයොගත්ථෙ සාමිවචනං, ආයස්මන්තං නිස්සාය වසිස්සාමීති අත්ථො। යං පන වුත්තං සමන්තපාසාදිකායං (මහාව॰ අට්ඨ॰ 76) “බ්යත්තො…පෙ॰… වුත්තලක්ඛණොයෙවා”ති, තං පරිසූපට්ඨාකබහුස්සුතං සන්ධාය වදති। <b>පබ්බජ්ජාඋපසම්පදධම්මන්තෙවාසිකෙහි පන…පෙ॰… තාව වත්තං කාතබ්බ</b>න්ති පබ්බජ්ජාචරියඋපසම්පදාචරියධම්මාචරියානං එතෙහි යථාවුත්තවත්තං කාතබ්බං। තත්ථ යෙන සික්ඛාපදානි දින්නානි, අයං <b>පබ්බජ්ජාචරියො</b>। යෙන උපසම්පදකම්මවාචා වුත්තා, අයං <b>උපසම්පදාචරියො</b>। යො උද්දෙසං වා පරිපුච්ඡං වා දෙති, අයං <b>ධම්මාචරියො</b>ති වෙදිතබ්බං। සෙසමෙත්ථ උත්තානත්ථමෙව।
bod:154:නිස්සයපටිප්පස්සද්ධිකථායං <pb V=1.221/> <b>දිසං ගතො</b>ති පුන ආගන්තුකාමො, අනාගන්තුකාමො වා හුත්වා වාසත්ථාය කඤ්චි දිසං ගතො। <b>භික්ඛුස්ස සභාගත</b>න්ති පෙසලභාවං। <b>ඔලොකෙත්වා</b>ති උපපරික්ඛිත්වා। <b>විබ්භන්තෙ…පෙ॰… තත්ථ ගන්තබ්බ</b>න්ති එත්ථ “සචෙ කෙනචි කරණීයෙන තදහෙව ගන්තුං අසක්කොන්තො ‘කතිපාහෙන ගමිස්සාමී’ති ගමනෙ සඋස්සාහො හොති, රක්ඛතී”ති වදන්ති। <b>මා ඉධ පටික්කමී</b>ති මා <pb M=1.295/> ඉධ පවිසි। <b>තත්රෙව වසිතබ්බ</b>න්ති තත්ථෙව නිස්සයං ගහෙත්වා වසිතබ්බං। <b>තංයෙව විහාරං…පෙ॰… වසිතුං වට්ටතී</b>ති එත්ථ උපජ්ඣායෙන පරිච්චත්තත්තා උපජ්ඣායසමොධානපරිහාරො නත්ථි, තස්මා උපජ්ඣායසමොධානගතස්සපි ආචරියස්ස සන්තිකෙ ගහිතනිස්සයො න පටිප්පස්සම්භති।
bod:<b>ආචරියම්හා නිස්සයපටිප්පස්සද්ධීසු ආචරියො පක්කන්තො වා හොතී</b>ති එත්ථ “පක්කන්තොති දිසං ගතො”තිආදිනා උපජ්ඣායස්ස පක්කමනෙ යො විනිච්ඡයො වුත්තො, සො තත්ථ වුත්තනයෙනෙව ඉධාපි සක්කා විඤ්ඤාතුන්ති තං අවත්වා <b>“කොචි ආචරියො ආපුච්ඡිත්වා පක්කමතී”</b>තිආදිනා අඤ්ඤොයෙව නයො ආරද්ධො। අයඤ්ච නයො උපජ්ඣායපක්කමනෙපි වෙදිතබ්බොයෙව। ඊදිසෙසු හි ඨානෙසු එකත්ථවුත්තලක්ඛණං අඤ්ඤත්ථාපි දට්ඨබ්බං। <b>සචෙ ද්වෙ ලෙඩ්ඩුපාතෙ අතික්කමිත්වා නිවත්තති, පටිප්පස්සද්ධො හොතී</b>ති එත්ථ එත්තාවතා දිසාපක්කන්තො නාම හොතීති අන්තෙවාසිකෙ අනික්ඛිත්තධුරෙපි නිස්සයො පටිප්පස්සම්භති। <b>ආචරියුපජ්ඣායා ද්වෙ ලෙඩ්ඩුපාතෙ අතික්කම්ම අඤ්ඤස්මිං විහාරෙ වසන්තී</b>ති බහිඋපචාරසීමායං අන්තෙවාසිකසද්ධිවිහාරිකානං වසනට්ඨානතො ද්වෙ ලෙඩ්ඩුපාතෙ අතික්කම්ම අඤ්ඤස්මිං සෙනාසනෙ වසන්ති, අන්තොඋපචාරසීමායං පන ද්වෙ ලෙඩ්ඩුපාතෙ අතික්කමිත්වාපි වසතො නිස්සයො න පටිප්පස්සම්භති। “සචෙපි ආචරියො මුඤ්චිතුකාමොව හුත්වා නිස්සයපණාමනාය පණාමෙතී”තිආදි සබ්බං උපජ්ඣායස්ස ආණත්තියම්පි වෙදිතබ්බන්ති සාරත්ථදීපනියං (සාරත්ථ॰ ටී॰ මහාවග්ග 3.83) වුත්තං।
bod:153:<b>සාහූ</b>ති සාධු සුන්දරං। <b>ලහූ</b>ති අගරු, සුභරතාති අත්ථො। <b>ඔපායික</b>න්ති උපායපටිසංයුත්තං, එවං පටිපජ්ජනං නිත්ථරණුපායොති අත්ථො। <b>පතිරූප</b>න්ති සාමීචිකම්මමිදන්ති අත්ථො <pb M=1.296/>। <b>පාසාදිකෙනා</b>ති පසාදාවහෙන, කායවචීපයොගෙන සම්පාදෙහීති අත්ථො। <b>කායෙනා</b>ති එතදත්ථවිඤ්ඤාපකං හත්ථමුද්දාදිං දස්සෙන්තො කායෙන විඤ්ඤාපෙති। <b>“සාධූ”ති සම්පටිච්ඡනං සන්ධායා</b>ති උපජ්ඣායෙන “සාහූ”තිආදීසු වුත්තෙසු සද්ධිවිහාරිකස්ස “සාධූ”ති සම්පටිච්ඡනවචනං සන්ධාය “කායෙන විඤ්ඤාපෙතී”තිආදි වුත්තන්ති අධිප්පායො। <b>ආයාචනදානමත්තෙනා</b>ති <pb V=1.222/> සද්ධිවිහාරිකස්ස පඨමං ආයාචනමත්තෙන, තතො උපජ්ඣායස්ස ච “සාහූ”තිආදිනා වචනමත්තෙනාති අත්ථො। ආචරියස්ස සන්තිකෙ නිස්සයග්ගහණෙ <b>ආයස්මතො නිස්සාය වච්ඡාමී</b>ති ආයස්මන්තං නිස්සාය වසිස්සාමීති අත්ථො।
bod:154:නිස්සයපටිප්පස්සද්ධිකථායං <b>යො වා එකසම්භොගපරිභොගො, තස්ස සන්තිකෙ නිස්සයො ගහෙතබ්බො</b>ති ඉමිනා ලජ්ජීසු එව නිස්සයග්ගහණං නියොජෙති අලජ්ජීසු පටික්ඛිත්තත්තා। එත්ථ ච පරිභොගසද්දෙන එකකම්මාදිකො සංවාසො ගහිතො පච්චයපරිභොගස්ස සම්භොගසද්දෙන ගහිතත්තා। එතෙන ච සම්භොගසංවාසානං අලජ්ජීහි සද්ධිං න කත්තබ්බතං දස්සෙති। <b>පරිහාරො නත්ථී</b>ති ආපත්තිපරිහාරො නත්ථි। <b>තාදිසො</b>ති යත්ථ නිස්සයො ගහිතපුබ්බො, යො ච එකසම්භොගපරිභොගො, තාදිසො। <b>තථා වුත්ත</b>න්ති “ලහුං ආගමිස්සතී”ති වුත්තඤ්චෙති අත්ථො। <b>චත්තාරි පඤ්ච දිවසානී</b>ති ඉදං උපලක්ඛණමත්තං। යදි එකාහද්වීහෙන සභාගතා පඤ්ඤායති, ඤාතදිවසෙ ගහෙතබ්බොව। අථාපි චතුපඤ්චාහෙනපි න පඤ්ඤායති, යත්තකෙහි දිවසෙහි පඤ්ඤායති, තත්තකානි අතික්කාමෙතබ්බානි। සභාගතං ඔලොකෙමීති පන ලෙසො න කාතබ්බො। <b>දහරා සුණන්තී</b>ති එත්ථ අසුත්වාපි “ආගමිස්සති, කෙනචි අන්තරායෙන චිරායන්තී”ති සඤ්ඤාය සතිපි ලබ්භතෙව පරිහාරො <pb M=1.297/>। තෙනාහ <b>“ඉධෙවාහං වසිස්සාමීති පහිණති, පරිහාරො නත්ථී”</b>ති। <b>එකදිවසම්පි පරිහාරො නත්ථී</b>ති ගමනෙ නිරුස්සාහං සන්ධාය වුත්තං, සඋස්සාහස්ස පන සෙනාසනපටිසාමනාදිවසෙන කතිපාහෙ ගතෙපි න දොසො।
bod:<b>තත්රෙව වසිතබ්බ</b>න්ති තත්ර සභාගට්ඨානෙ එව නිස්සයං ගහෙත්වා වසිතබ්බං। <b>තංයෙව විහාරං…පෙ॰… වසිතුං වට්ටතී</b>ති ඉමිනා උපජ්ඣායෙ සඞ්ගණ්හන්තෙයෙව තංසමොධානෙ නිස්සයපටිප්පස්සද්ධි වුත්තා, තස්මිං පන කොධෙන වා ගණනිරපෙක්ඛතාය වා අසඞ්ගණ්හන්තෙ අඤ්ඤෙසු ගහිතො නිස්සයො න පටිප්පස්සම්භතීති දස්සෙති।
bod:ආචරියම්හා නිස්සයපටිප්පස්සද්ධියං වුත්තො “කොචි ආචරියො”තිආදිකො නයො උපජ්ඣායපක්කමනාදීසුපි නෙත්වා තත්ථ ච වුත්තො ඉධාපි නෙත්වා යථාරහං යොජෙතබ්බො। <b>ද්වෙ ලෙඩ්ඩුපාතෙ අතික්කම්ම අඤ්ඤස්මිං විහාරෙ වසන්තී</b>ති උපචාරසීමතො බහි අඤ්ඤස්මිං විහාරෙ අන්තෙවාසිකාදීනං වසනට්ඨානතො ද්වෙ ලෙඩ්ඩුපාතෙ අතික්කමිත්වා වසන්ති। තෙන බහිඋපචාරෙපි අන්තෙවාසිකාදීනං වසනට්ඨානතො ද්වින්නං ලෙඩ්ඩුපාතානං අන්තරෙ ආසන්නෙ පදෙසෙ වසති, නිස්සයො න පටිප්පස්සම්භතීති <pb V=1.223/> දස්සෙති। අන්තොඋපචාරසීමායං පන ද්වෙ ලෙඩ්ඩුපාතෙ අතික්කමිත්වා වසතො නිස්සයො න පටිප්පස්සම්භතෙවාති විමතිවිනොදනියං (වි॰ වි॰ ටී॰ මහාවග්ග 2.83) වුත්තං।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:නිස්සයවිනිච්ඡයකථාලඞ්කාරො නාම
cen:තෙවීසතිමො පරිච්ඡෙදො।
