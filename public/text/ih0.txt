cen:॥ නමො තස්ස භගවතො අරහතො සම්මාසම්බුද්ධස්ස॥
nik:අඞ්ගුත්තරනිකායෙ
boo:අට්ඨකනිපාත-අට්ඨකථා
tit:1:පඨමපණ්ණාසකං
cha:1:මෙත්තාවග්ගො
sub:1:මෙත්තාසුත්තවණ්ණනා
bod:1:අට්ඨකනිපාතස්ස <pb V=3.193/> <pb M=3.193/> <pb P=4.68/> පඨමෙ <b>ආසෙවිතායා</b>ති ආදරෙන සෙවිතාය। <b>භාවිතායා</b>ති වඩ්ඪිතාය। <b>බහුලීකතායා</b>ති පුනප්පුනං කතාය। <b>යානිකතායා</b>ති යුත්තයානසදිසකතාය। <b>වත්ථුකතායා</b>ති පතිට්ඨානට්ඨෙන වත්ථු විය කතාය। <b>අනුට්ඨිතායා</b>ති පච්චුපට්ඨිතාය। <b>පරිචිතායා</b>ති සමන්තතො චිතාය උපචිතාය। <b>සුසමාරද්ධායා</b>ති සුට්ඨු සමාරද්ධාය සුකතාය। <b>ආනිසංසා</b>ති ගුණා। <b>සුඛං සුපතී</b>තිආදීසු යං වත්තබ්බං, තං එකාදසකනිපාතෙ වක්ඛාම।
bod:<b>අප්පමාණ</b>න්ති <pb V=3.194/> ඵරණවසෙන අප්පමාණං। <b>තනූ සංයොජනා හොන්ති, පස්සතො උපධික්ඛය</b>න්ති මෙත්තාපදට්ඨානාය විපස්සනාය අනුක්කමෙන උපධික්ඛයසඞ්ඛාතං අරහත්තං පත්තස්ස දස සංයොජනා පහීයන්තීති අත්ථො। අථ වා <b>තනූ සංයොජනා හොන්තී</b>ති පටිඝඤ්චෙව පටිඝසම්පයුත්තසංයොජනා ච තනුකා හොන්ති। <b>පස්සතො උපධික්ඛය</b>න්ති තෙසංයෙව කිලෙසූපධීනං ඛයසඞ්ඛාතං මෙත්තං අධිගමවසෙන පස්සන්තස්ස। <b>කුසලී තෙන හොතී</b>ති තෙන මෙත්තායනෙන කුසලො හොති। <b>සත්තසණ්ඩ</b>න්ති <pb P=4.69/> සත්තසඞ්ඛාතෙන සණ්ඩෙන සමන්නාගතං, සත්තභරිතන්ති අත්ථො। <b>විජෙත්වා</b>ති අදණ්ඩෙන අසත්ථෙන ධම්මෙනෙව විජිනිත්වා। <b>රාජිසයො</b>ති ඉසිසදිසා ධම්මිකරාජානො। <b>යජමානා</b>ති දානානි දදමානා। <b>අනුපරියගා</b>ති විචරිංසු।
bod:<b>අස්සමෙධ</b>න්තිආදීසු පොරාණකරාජකාලෙ කිර සස්සමෙධං, පුරිසමෙධං, සම්මාපාසං, වාචාපෙය්යන්ති චත්තාරි සඞ්ගහවත්ථූනි අහෙසුං, යෙහි රාජානො <pb M=3.194/> ලොකං සඞ්ගණ්හිංසු। තත්ථ නිප්ඵන්නසස්සතො දසමභාගග්ගහණං <b>සස්සමෙධං</b> නාම, සස්සසම්පාදනෙ මෙධාවිතාති අත්ථො। මහායොධානං ඡමාසිකං භත්තවෙතනානුප්පදානං <b>පුරිසමෙධං</b> නාම, පුරිසසඞ්ගණ්හනෙ මෙධාවිතාති අත්ථො। දලිද්දමනුස්සානං හත්ථතො ලෙඛං ගහෙත්වා තීණි වස්සානි විනා වඩ්ඪියා සහස්සද්විසහස්සමත්තධනානුප්පදානං <b>සම්මාපාසං</b> නාම। තඤ්හි සම්මා මනුස්සෙ පාසෙති හදයෙ බන්ධිත්වා විය ඨපෙති, තස්මා සම්මාපාසන්ති වුච්චති। “තාත, මාතුලා”තිආදිනා නයෙන පන සණ්හවාචාභණනං <b>වාචාපෙය්යං</b> නාම, පියවාචාති අත්ථො। එවං චතූහි සඞ්ගහවත්ථූහි සඞ්ගහිතං රට්ඨං ඉද්ධඤ්චෙව හොති, ඵීතඤ්ච, බහුඅන්නපානං, ඛෙමං, නිරබ්බුදං। මනුස්සා මුදා මොදමානා උරෙ පුත්තෙ නච්චෙන්තා අපාරුතඝරා විහරන්ති। ඉදං ඝරද්වාරෙසු අග්ගළානං අභාවතො <b>නිරග්ගළ</b>න්ති වුච්චති। අයං පොරාණිකා පවෙණි।
bod:අපරභාගෙ පන ඔක්කාකරාජකාලෙ බ්රාහ්මණා ඉමානි චත්තාරි <pb P=4.70/> සඞ්ගහවත්ථූනි ඉමඤ්ච රට්ඨසම්පත්තිං පරිවත්තෙත්වා උද්ධංමූලකං කත්වා <b>අස්සමෙධං පුරිසමෙධ</b>න්තිආදිකෙ පඤ්ච යඤ්ඤෙ නාම අකංසු। තෙසු අස්සමෙත්ථ මෙධන්ති වධෙන්තීති <b>අස්සමෙධො</b>। ද්වීහි පරියඤ්ඤෙහි යජිතබ්බස්ස එකවීසතියූපස්ස එකස්මිං පච්ඡිමදිවසෙයෙව සත්තනවුතිපඤ්චපසුසතඝාතභිංසනස්ස ඨපෙත්වා භූමිඤ්ච පුරිසෙ ච අවසෙසසබ්බවිභවදක්ඛිණස්ස යඤ්ඤස්සෙතං අධිවචනං। පුරිසමෙත්ථ මෙධන්තීති <b>පුරිසමෙධො</b>। චතූහි පරියඤ්ඤෙහි යජිතබ්බස්ස සද්ධිං භූමියා අස්සමෙධෙ වුත්තවිභවදක්ඛිණස්ස යඤ්ඤස්සෙතං අධිවචනං। සම්මමෙත්ථ පාසන්තීති <b>සම්මාපාසො</b>। දිවසෙ දිවසෙ යුගච්ඡිග්ගළෙ <pb V=3.195/> පවෙසනදණ්ඩකසඞ්ඛාතං සම්මං ඛිපිත්වා තස්ස පතිතොකාසෙ වෙදිං කත්වා සංහාරිමෙහි යූපාදීහි සරස්සතීනදියා නිමුග්ගොකාසතො පභුති පටිලොමං ගච්ඡන්තෙන යජිතබ්බස්ස සත්රයාගස්සෙතං අධිවචනං। වාජමෙත්ථ පිවන්තීති <b>වාජපෙය්යො</b>। එකෙන පරියඤ්ඤෙන සත්තරසහි පසූහි යජිතබ්බස්ස බෙලුවයූපස්ස සත්තරසකදක්ඛිණස්ස යඤ්ඤස්සෙතං අධිවචනං। නත්ථි එත්ථ අග්ගළාති <b>නිරග්ගළො</b>। නවහි පරියඤ්ඤෙහි යජිතබ්බස්ස <pb P=4.71/> සද්ධිං භූමියා ච පුරිසෙහි ච අස්සමෙධෙ වුත්තවිභවදක්ඛිණස්ස සබ්බමෙධපරියායනාමස්ස අස්සමෙධවිකප්පස්සෙතං අධිවචනං।
bod:<b>කලම්පි</b> <pb M=3.195/> <b>තෙ නානුභවන්ති සොළසි</b>න්ති තෙ සබ්බෙපි මහායාගා එකස්ස මෙත්තාචිත්තස්ස විපාකමහන්තතාය සොළසිං කලං න අග්ඝන්ති, සොළසමං භාගං න පාපුණන්තීති අත්ථො। <b>න ජිනාතී</b>ති න අත්තනා පරස්ස ජානිං කරොති। <b>න ජාපයෙ</b>ති න පරෙන පරස්ස ජානිං කාරෙති। <b>මෙත්තංසො</b>ති මෙත්තායමානචිත්තකොට්ඨාසො හුත්වා। <b>සබ්බභූතාන</b>න්ති සබ්බසත්තෙසු। <b>වෙරං තස්ස න කෙනචී</b>ති තස්ස කෙනචි සද්ධිං අකුසලවෙරං වා පුග්ගලවෙරං වා නත්ථි।
sub:2:පඤ්ඤාසුත්තවණ්ණනා
bod:2:දුතියෙ <b>ආදිබ්රහ්මචරියිකායා</b>ති මග්ගබ්රහ්මචරියස්ස ආදිභූතාය। <b>පඤ්ඤායා</b>ති විපස්සනාය। <b>ගරුට්ඨානිය</b>න්ති ගාරවුප්පත්තිපච්චයභූතං ගරුභාවනීයං। <b>තිබ්බ</b>න්ති බහලං। <b>පරිපුච්ඡතී</b>ති අත්ථපාළිඅනුසන්ධිපුබ්බාපරං පුච්ඡති। <b>පරිපඤ්හතී</b>ති පඤ්හං කරොති, ඉදඤ්චිදඤ්ච පටිපුච්ඡිස්සාමීති විතක්කෙති। <b>ද්වයෙනා</b>ති දුවිධෙන। <b>අනානාකථිකො</b>ති අනානත්තකථිකො හොති। <b>අතිරච්ඡානකථිකො</b>ති නානාවිධං තිරච්ඡානකථං න කථෙති। <b>අරියං වා තුණ්හීභාව</b>න්ති අරියතුණ්හීභාවො නාම චතුත්ථජ්ඣානං, සෙසකම්මට්ඨානමනසිකාරොපි වට්ටති। <b>ජානං ජානාතී</b>ති ජානිතබ්බකං ජානාති। <b>පස්සං පස්සතී</b>ති පස්සිතබ්බකං පස්සති। <b>පියත්තායා</b>ති <pb P=4.72/> පියභාවත්ථාය। <b>ගරුත්තායා</b>ති ගරුභාවත්ථාය। <b>භාවනායා</b>ති භාවනත්ථාය ගුණසම්භාවනාය වා। <b>සාමඤ්ඤායා</b>ති සමණධම්මත්ථාය। <b>එකීභාවායා</b>ති නිරන්තරභාවත්ථාය।
sub:3-4:අප්පියසුත්තද්වයවණ්ණනා
bod:3-4:තතියෙ <b>අප්පියපසංසී</b>ති අප්පියජනස්ස පසංසකො වණ්ණභාණී। <b>පියගරහී</b>ති පියජනස්ස <pb V=3.196/> නින්දකො ගරහකො। චතුත්ථෙ <b>අනවඤ්ඤත්තිකාමො</b>ති “අහො වත මං අඤ්ඤෙන අවජානෙය්යු”න්ති අනවජානනකාමො। <b>අකාලඤ්ඤූ</b>ති කථාකාලං න ජානාති, අකාලෙ කථෙති। <b>අසුචී</b>ති අසුචීහි කායකම්මාදීහි සමන්නාගතො।
sub:5:පඨමලොකධම්මසුත්තවණ්ණනා
bod:5:පඤ්චමෙ ලොකස්ස ධම්මාති <b>ලොකධම්මා</b>। එතෙහි මුත්තා නාම නත්ථි, බුද්ධානම්පි හොන්ති। තෙනෙවාහ – <b>ලොකං අනුපරිවත්තන්තී</b>ති අනුබන්ධන්ති නප්පජහන්ති <pb M=3.196/>, ලොකතො න නිවත්තන්තීති අත්ථො। <b>ලොකො ච අට්ඨ ලොකධම්මෙ අනුපරිවත්තතී</b>ති අයඤ්ච ලොකො එතෙ අනුබන්ධති න පජහති, තෙහි ධම්මෙහි න නිවත්තතීති අත්ථො।
bod:<b>ලාභො අලාභො</b>ති ලාභෙ ආගතෙ අලාභො ආගතොයෙවාති වෙදිතබ්බො। <b>අයසා</b>දීසුපි එසෙව නයො। <b>අවෙක්ඛති විපරිණාමධම්මෙ</b>ති “විපරිණාමධම්මා ඉමෙ”ති එවං අවෙක්ඛති। <b>විධූපිතා</b>ති <pb P=4.73/> විධමිතා විද්ධංසිතා। <b>පදඤ්ච ඤත්වා</b>ති නිබ්බානපදං ජානිත්වා। <b>සම්මප්පජානාති භවස්ස පාරගූ</b>ති භවස්ස පාරං ගතො නිප්ඵත්තිං මත්ථකං පත්තො, නිබ්බානපදං ඤත්වාව තං පාරං ගතභාවං සම්මප්පජානාතීති। ඉමස්මිං සුත්තෙ වට්ටවිවට්ටං කථිතං।
sub:6:දුතියලොකධම්මසුත්තවණ්ණනා
bod:6:ඡට්ඨෙ <b>කො විසෙසො</b>ති කිං විසෙසකාරණං। <b>කො අධිප්පයාසො</b>ති කො අධිකප්පයොගො। <b>පරියාදායා</b>ති ගහෙත්වා පරිනිට්ඨපෙත්වා। ඉධාපි වට්ටවිවට්ටමෙව කථිතං।
sub:7:දෙවදත්තවිපත්තිසුත්තවණ්ණනා
bod:7:සත්තමෙ <b>අචිරපක්කන්තෙ</b>ති සඞ්ඝං භින්දිත්වා න චිරපක්කන්තෙ। <b>ආරබ්භා</b>ති ආගම්ම පටිච්ච සන්ධාය। <b>අත්තවිපත්ති</b>න්ති අත්තනො විපත්තිං විපන්නාකාරං। සෙසපදෙසුපි එසෙව නයො। <b>අභිභුය්යා</b>ති අභිභවිත්වා මද්දිත්වා।
sub:8:උත්තරවිපත්තිසුත්තවණ්ණනා
bod:8:අට්ඨමෙ <pb V=3.197/> <b>වටජාලිකාය</b>න්ති එවංනාමකෙ විහාරෙ। සො කිර වටවනෙ නිවිට්ඨත්තා වටජාලිකාති සඞ්ඛං ගතො। <b>පාතුරහොසී</b>ති ඉමමත්ථං දෙවරඤ්ඤො ආරොචෙස්සාමීති ගන්ත්වා පාකටො අහොසි। <b>ආදිබ්රහ්මචරියකො</b>ති සික්ඛත්තයසඞ්ගහස්ස සකලසාසනබ්රහ්මචරියස්ස ආදිභූතො।
sub:9:නන්දසුත්තවණ්ණනා
bod:9:නවමෙ <b>කුලපුත්තො</b>ති ජාතිකුලපුත්තො। <b>බලවා</b>ති ථාමසම්පන්නො। <b>පාසාදිකො</b>ති <pb P=4.74/> රූපසම්පත්තියා පසාදජනකො। <b>තිබ්බරාගො</b>ති බහලරාගො। <b>කිමඤ්ඤත්රා</b>තිආදීසු අයමත්ථො – කිං අඤ්ඤෙන කාරණෙන <pb M=3.197/> කථිතෙන, අයං නන්දො ඉන්ද්රියෙසු ගුත්තද්වාරො භොජනෙ මත්තඤ්ඤූ ජාගරියමනුයුත්තො සතිසම්පජඤ්ඤෙන සමන්නාගතො, යෙහි නන්දො සක්කොති පරිපුණ්ණං පරිසුද්ධං බ්රහ්මචරියං චරිතුං। සචෙ ඉමෙහි කාරණෙහි සමන්නාගතො නාභවිස්ස, න සක්කුණෙය්යාති। <b>ඉතිහ තත්ථා</b>ති එවං තත්ථ। ඉමස්මිං සුත්තෙ වට්ටමෙව කථිතං।
sub:10:කාරණ්ඩවසුත්තවණ්ණනා
bod:10:දසමෙ <b>අඤ්ඤෙනාඤ්ඤං පටිචරතී</b>ති අඤ්ඤෙන කාරණෙන වචනෙන වා අඤ්ඤං කාරණං වචනං වා පටිච්ඡාදෙති। <b>බහිද්ධා කථං අපනාමෙතී</b>ති බාහිරතො අඤ්ඤං ආගන්තුකකථං ඔතාරෙති। <b>අපනෙය්යෙසො</b>ති අපනෙය්යො නීහරිතබ්බො එස। <b>සමණදූසී</b>ති සමණදූසකො। <b>සමණපලාපො</b>ති වීහීසු වීහිපලාපො විය නිස්සාරතාය සමණෙසු සමණපලාපො। <b>සමණකාරණ්ඩවො</b>ති සමණකචවරො। <b>බහිද්ධා නාසෙන්තී</b>ති බහි නීහරන්ති। <b>යවකරණෙ</b>ති යවඛෙත්තෙ। <b>ඵුණමානස්සා</b>ති උච්චෙ ඨානෙ ඨත්වා මහාවාතෙ ඔපුනියමානස්ස। <b>අපසම්මජ්ජන්තී</b>ති <pb P=4.75/> සාරධඤ්ඤානං එකතො දුබ්බලධඤ්ඤානං එකතො කරණත්ථං පුනප්පුනං අපසම්මජ්ජන්ති, අපසම්මජ්ජනිසඞ්ඛාතෙන වාතග්ගාහිනා සුප්පෙන වා වත්ථෙන වා නීහරන්ති। <b>දද්දර</b>න්ති දද්දරසද්දං।
bod:<b>සංවාසාය</b>න්ති සංවාසෙන අයං। <b>විජානාථා</b>ති ජානෙය්යාථ। <b>සන්තවාචො</b>ති සණ්හවාචො। <b>ජනවතී</b>ති ජනමජ්ඣෙ। <b>රහො කරොති කරණ</b>න්ති කරණං වුච්චති පාපකම්මං, තං රහො පටිච්ඡන්නො හුත්වා <pb V=3.198/> කරොති। <b>සංසප්පී ච මුසාවාදී</b>ති සංසප්පිත්වා මුසාවාදී, මුසා භණන්තො සංසප්පති ඵන්දතීති අත්ථො। ඉමස්මිං සුත්තෙ වට්ටමෙව කථෙත්වා ගාථාසු වට්ටවිවට්ටං කථිතන්ති।
cen:මෙත්තාවග්ගො පඨමො।
