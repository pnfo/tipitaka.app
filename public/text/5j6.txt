cha:6:මච්ඡමංසවිනිච්ඡයකථා
bod:38:එවං <pb M=1.78/> කුලසඞ්ගහවිනිච්ඡයං කථෙත්වා ඉදානි මච්ඡමංසවිනිච්ඡයං කථෙතුං <b>“මච්ඡමංසෙසු පනා”</b>තිආදි වුත්තං। තත්ථ ථලෙ ඨපිතමත්තෙ මරති, කෙවට්ටාදීහි වා මාරියතීති මච්ඡො। මච්ඡස්ස ඉදන්ති මච්ඡං, මසියතෙ ආමසියතෙති මංසං, මච්ඡඤ්ච මංසඤ්ච <b>මච්ඡමංසානි,</b> තෙසු। මච්ඡමංසෙසු පන විනිච්ඡයො එවං වෙදිතබ්බොති යොජනා। <b>මච්ඡග්ගහණෙනා</b>ති එත්ථ නිද්ධාරණං න කාතබ්බං। <b>පන</b>-සද්දො පක්ඛන්තරත්ථො, දිවාසෙය්යාදීසු විනිච්ඡයතො අපරො මච්ඡමංසෙසු විනිච්ඡයො වෙදිතබ්බොති අත්ථො। ගය්හතෙ අනෙනාති ගහණං। කිං තං? සද්දො, මච්ඡඉති ගහණං මච්ඡග්ගහණං, තෙන <b>මච්ඡග්ගහණෙන,</b> මච්ඡසද්දෙනාති අත්ථො। <b>මංසෙසු පන…පෙ॰… අකප්පියානී</b>ති එත්ථ මනුස්සමංසං සමානජාතිමංසතො පටික්ඛිත්තං। හත්ථිඅස්සානං මංසානි රාජඞ්ගතො, සුනඛඅහීනං ජෙගුච්ඡභාවතො, සෙසානං වාළමිගත්තා භික්ඛූනං පරිබන්ධවිමොචනත්ථං පටික්ඛිත්තන්ති දට්ඨබ්බං।
bod:<b>තිකොටිපරිසුද්ධ</b>න්ති දිට්ඨසුතපරිසඞ්කිතසඞ්ඛාතාහි තීහි කොටීහි තීහි ආකාරෙහි තීහි කාරණෙහි පරිසුද්ධං, විමුත්තන්ති අත්ථො। තත්ථ අදිට්ඨඅසුතානි චක්ඛුවිඤ්ඤාණසොතවිඤ්ඤාණානං අනාරම්මණභාවතො ජානිතබ්බානි। අපරිසඞ්කිතං පන කථං ජානිතබ්බන්ති ආහ <b>“අපරිසඞ්කිතං පනා”</b>තිආදි, තීණි පරිසඞ්කිතානි ඤත්වා තෙසං පටිපක්ඛවසෙන අපරිසඞ්කිතං ජානිතබ්බන්ති අත්ථො। ඉදානි තානි තීණි පරිසඞ්කිතානි ච එවං පරිසඞ්කිතෙ සති භික්ඛූහි කත්තබ්බවිධිඤ්ච තෙන විධිනා අපරිසඞ්කිතෙ සති කත්තබ්බභාවඤ්ච විත්ථාරතො දස්සෙතුං <b>“කථ”</b>න්තිආදිමාහ <pb V=1.63/>। තත්ථ දිස්වා පරිසඞ්කිතං <b>දිට්ඨපරිසඞ්කිතං</b> නාම। සුත්වා පරිසඞ්කිතං <b>සුතපරිසඞ්කිතං</b> නාම। අදිස්වා අසුත්වා තක්කෙන අනුමානෙන පරිසඞ්කිතං <b>තදුභයවිනිමුත්තපරිසඞ්කිතං</b> නාම। තං තිවිධම්පි පරිසඞ්කිතසාමඤ්ඤෙන එකා කොටි <pb M=1.79/> හොති, තතො විමුත්තං <b>අපරිසඞ්කිතං</b> නාම। එවං අදිට්ඨං අසුතං අපරිසඞ්කිතං මච්ඡමංසං තිකොටිපරිසුද්ධං හොති।
bod:<b>ජාලං</b> මච්ඡබන්ධනං। <b>වාගුරා</b> මිගබන්ධිනී। <b>කප්පතී</b>ති යදි තෙසං වචනෙන සඞ්කා නිවත්තති, වට්ටති, න තං වචනං ලෙසකප්පං කාතුං වට්ටති। තෙනෙව වක්ඛති “යත්ථ ච නිබ්බෙමතිකො හොති, තං සබ්බං කප්පතී”ති। <b>පවත්තමංස</b>න්ති ආපණාදීසු පවත්තං වික්කායිකං වා මතමංසං වා। <b>මඞ්ගලාදීන</b>න්ති <b>ආදි</b>-සද්දෙන ආහුනපාහුනාදිකෙ සඞ්ගණ්හාති। <b>භික්ඛූනංයෙව අත්ථාය අකත</b>න්ති එත්ථ අට්ඨානප්පයුත්තො <b>එව</b>-සද්දො, භික්ඛූනං අත්ථාය අකතමෙවාති සම්බන්ධිතබ්බං, තස්මා භික්ඛූනඤ්ච මඞ්ගලාදීනඤ්චාති මිස්සෙත්වා කතම්පි න වත්තතීති වෙදිතබ්බං। කෙචි පන “යථාඨිතවසෙන අවධාරණං ගහෙත්වා වට්ටතී”ති වදන්ති, තං න සුන්දරං। <b>යත්ථ ච නිබ්බෙමතිකො හොතී</b>ති භික්ඛූනං අත්ථාය කතෙපි සබ්බෙන සබ්බං පරිසඞ්කිතාභාවමාහ।
bod:39:තමෙවත්ථං ආවිකාතුං <b>“සචෙ පනා”</b>තිආදි වුත්තං। <b>ඉතරෙසං වට්ටතී</b>ති අජානන්තානං වට්ටති, ජානතොවෙත්ථ ආපත්ති හොතීති। <b>තෙයෙවා</b>ති යෙ උද්දිස්ස කතං, තෙයෙව। උද්දිස්ස කතමංසපරිභොගතො අකප්පියමංසපරිභොගෙ විසෙසං දස්සෙතුං <b>“අකප්පියමංසං පනා”</b>තිආදි වුත්තං। පුරිමස්මිං සචිත්තකාපත්ති, ඉතරස්මිං අචිත්තකා। තෙනාහ <b>“අකප්පියමංසං අජානිත්වා භුඤ්ජන්තස්සපි ආපත්තියෙවා”</b>ති। “පරිභොගකාලෙ පුච්ඡිත්වා පරිභුඤ්ජිස්සාමීති වා ගහෙත්වා පුච්ඡිත්වාව පරිභුඤ්ජිතබ්බ”න්ති (වි॰ සඞ්ග॰ අට්ඨ॰ 39) වචනතො අකප්පියමංසං අජානිත්වා පටිග්ගණ්හන්තස්ස පටිග්ගහණෙ අනාපත්ති සිද්ධා। අජානිත්වා <pb M=1.80/> පරිභුඤ්ජන්තස්සෙව හි ආපත්ති වුත්තා। <b>වත්තන්ති වදන්තී</b>ති ඉමිනා ආපත්ති නත්ථීති දස්සෙති।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:මච්ඡමංසවිනිච්ඡයකථාලඞ්කාරො නාම
cen:ඡට්ඨො පරිච්ඡෙදො।
