cha:3:සමුච්චයක්ඛන්ධකො
sub:සුක්කවිස්සට්ඨිකථාවණ්ණනා
bod:97:සමුච්චයක්ඛන්ධකෙ <pb M=2.218/> <pb V=2.206/> <b>වෙදයාමහ</b>න්ති ජානාපෙමි අහං, ආරොචෙමීතිඅත්ථො। අනුභවාමීතිපිස්ස අත්ථං වදන්ති। පුරිමං පන පසංසන්ති ආරොපනවචනත්තා। <b>ආරොචෙත්වා නික්ඛිපිතබ්බ</b>න්ති දුක්කටපරිමොචනත්ථං වුත්තං। කෙචි පන “තදහෙව පුන වත්තං සමාදියිත්වා අරුණං උට්ඨාපෙතුකාමස්ස රත්තිච්ඡෙදපරිහාරත්ථම්පී”ති වදන්ති।
bod:<b>“සභාගා භික්ඛූ වසන්තී”</b>ති වුත්තත්තා විසභාගානං වසනට්ඨානෙ වත්තං අසමාදියිත්වා බහි එව කාතුම්පි වට්ටතීති දට්ඨබ්බං। <b>“ද්වෙ ලෙඩ්ඩුපාතෙ අතික්කමිත්වා”</b>ති ඉදං විහාරෙ භික්ඛූනං සජ්ඣායාදිසද්දසවනූපචාරවිජහනත්ථං වුත්තං। <b>“මහාමග්ගතො ඔක්කම්මා”</b>ති ඉදං මග්ගපටිපන්නානං භික්ඛූනං උපචාරාතික්කමනත්ථං වුත්තං। <b>ගුම්බෙන වා</b>තිආදි දස්සනූපචාරවිජහනත්ථං।
bod:<b>“සොපි කෙනචි කම්මෙන පුරෙ අරුණෙ එව ගච්ඡතී”</b>ති ඉමිනා ආරොචනාය කතාය සබ්බෙසුපි භික්ඛූසු විහාරගතෙසු ඌනෙ ගණෙ චරණදොසො වා විප්පවාසදොසො වා න හොති ආරොචිතත්තා සහවාසස්සාති දස්සෙති। තෙනාහ <b>“අයඤ්චා”</b> තිආදි। <b>අබ්භානං කාතුං න වට්ටතී</b>ති කතම්පි අකතමෙව හොතීති අත්ථො।
cen:සුක්කවිස්සට්ඨිකථාවණ්ණනා නිට්ඨිතා।
sub:පටිච්ඡන්නපරිවාසකථාවණ්ණනා
bod:102:<b>සුද්ධස්සා</b>ති සභාගසඞ්ඝාදිසෙසං අනාපන්නස්ස, තතො වුට්ඨිතස්ස වා। <b>අඤ්ඤස්මි</b>න්ති සුද්ධන්තපරිවාසවසෙන <pb V=2.207/> ආපත්තිවුට්ඨානතො අඤ්ඤස්මිං ආපත්තිවුට්ඨානෙ। පාළියං “පටිකස්සිතො සඞ්ඝෙන උදායි භික්ඛු අන්තරා එකිස්සා ආපත්තියා…පෙ॰… මූලායපටිකස්සනා”ති ඉදං කරණවසෙන විපරිණාමෙත්වා මූලායපටිකස්සනාය පටිකස්සිතොති යොජෙතබ්බං। අථ වා “මූලාය පටිකස්සනා ඛමති සඞ්ඝස්සා”ති උත්තරපදෙන සහ පච්චත්තවසෙනෙව යොජෙතුම්පි වට්ටති।
bod:“උදායිං <pb M=2.219/> භික්ඛුං අන්තරා එකිස්සා ආපත්තියා…පෙ॰… මූලාය පටිකස්සිත්වා”ති එත්ථ අන්තරා එකිස්සා ආපත්තියා හෙතුභූතාය උදායිං භික්ඛුං මූලාය පටිකස්සිත්වා මූලදිවසෙ ආකඩ්ඪිත්වා තස්සා අන්තරාපත්තියා සමොධානපරිවාසං දෙතූති යොජනා। <b>ආවිකාරාපෙත්වා විස්සජ්ජෙතබ්බො</b>ති තස්ස අතෙකිච්ඡභාවං තෙනෙව සඞ්ඝස්ස පාකටං කාරෙත්වා ලජ්ජිගණතො වියොජනවසෙන විස්සජ්ජෙතබ්බො।
bod:<b>සතං ආපත්තියො</b>ති කායසංසග්ගාදිවසෙන එකදිවසෙ ආපන්නා සතං ආපත්තියො। <b>දසසත</b>න්ති සහස්සා ආපත්තියො। රත්තිසතං ඡාදයිත්වානාති යොජෙතබ්බො। <b>සබ්බපරිවාසකම්මවාචාවසානෙ</b>ති හෙට්ඨා දස්සිතානං ද්වින්නං සුද්ධන්තපරිවාසානං, තිණ්ණං සමොධානපරිවාසානඤ්චාති ඉමෙසං සබ්බෙසං පරිවාසානං කම්මවාචාපරියොසානෙ। <b>පුරිමනයෙනෙවා</b>ති පටිච්ඡන්නපරිවාසෙ වුත්තනයෙන।
bod:<b>විහාරූපචාරතොපී</b>ති බහිගාමෙ භික්ඛූනං විහාරූපචාරතොපි। <b>“ද්වෙ ලෙඩ්ඩුපාතා අතික්කමිතබ්බා”</b>ති ඉදං භික්ඛූනං සවනූපචාරාතික්කමනං වුත්තං। <b>ගාමස්සාති න වුත්ත</b>න්ති ගාමස්ස උපචාරං මුඤ්චිතුං වට්ටතීති න වුත්තං। තෙන ගාමූපචාරෙ ඨිතාපි තත්ථ දස්සනසවනූපචාරෙ අතික්කමිත්වා ඨිතා භික්ඛූ ච භික්ඛුනියො ච තස්සා රත්තිච්ඡෙදං න කරොන්තීති දීපෙති।
bod:<b>අනික්ඛිත්තවත්තභික්ඛූනං වුත්තනයෙනෙවා</b>ති උපචාරසීමාය පවිට්ඨානං වසෙන රත්තිච්ඡෙදං සන්ධාය වුත්තං। <b>තස්මිං ගාමෙ</b>ති භික්ඛුනීනං නිවාසනගාමෙ। <b>අත්තානං දස්සෙත්වා</b>ති යථා ආරොචෙතුං සක්කා, තථා දස්සෙත්වා। <b>“සම්මන්නිත්වා දාතබ්බා”</b>ති ඉමිනා සම්මතාය සහවාසෙපි රත්තිච්ඡෙදො න හොතීති දස්සෙති।
bod:<b>මූලායපටිකස්සිතස්සා</b>ති මූලායපටිකස්සිතස්ස පුන පරිවුත්ථපරිවාසස්සාති අත්ථො। <b>තිස්සන්න</b>න්ති මූලාපත්තියා සහ ද්වින්නං අන්තරාපත්තීනඤ්ච।
bod:108:<b>සචෙ</b> <pb V=2.208/> <b>පටිච්ඡන්නා</b>ති නික්ඛිත්තවත්තෙනාපන්නාපත්තිං සන්ධාය වුත්තං। පාළියං පඤ්චාහප්පටිච්ඡන්නවාරෙ අන්තරාපත්තිකථායං <b>“එවඤ්ච පන, භික්ඛවෙ, ඡාරත්තං මානත්තං දාතබ්බ”</b>න්ති ඉදං මූලායපටිකස්සනාකම්මවාචානන්තරමෙව දාතුං වුත්තං න හොති। මූලායපටිකස්සිතස්ස පන පඤ්චදිවසානි පරිවසිත්වා යාචිතස්ස <pb M=2.220/> මානත්තචරණකාලෙ ආපන්නාය තතියාය අන්තරාපත්තියා අප්පටිච්ඡන්නාය මානත්තදානං සන්ධාය වුත්තං। එවඤ්ච දින්නමානත්තස්ස එකෙන ඡාරත්තෙන පුබ්බෙ දින්නමානත්තාහි තීහි ආපත්තීහි සහ චතස්සන්නම්පි ආපත්තීනං මානත්තං චිණ්ණමෙව හොති। ඉමිනා පන නයෙන අබ්භානාරහකාලෙ ආපන්නාය අන්තරාපත්තියා, පක්ඛප්පටිච්ඡන්නවාරෙ අන්තරාපත්තීසු ච පටිපජ්ජනං වෙදිතබ්බං। <b>“එකාහප්පටිච්ඡන්නාදිවසෙන පඤ්චා”</b>ති ඉදං එකාහප්පටිච්ඡන්නාදීනං චතුන්නං පච්චෙකපරිවාසදානමානත්තදානඅබ්භානානි එකෙකං කත්වා වුත්තං। <b>“අන්තරාපත්තිවසෙන චතස්සො”</b>ති ඉදම්පි මානත්තදානඅබ්භානානි තස්මිං තස්මිං මූලායපටිකස්සනෙ එකත්තං ආරොපෙත්වා වුත්තං।
cen:පටිච්ඡන්නපරිවාසකථාවණ්ණනා නිට්ඨිතා।
sub:සමොධානපරිවාසකථාවණ්ණනා
bod:125:<b>“යස්මා පටිච්ඡන්නා අන්තරාපත්තී”</b>ති ඉදං සමොධානපරිවාසදානස්ස කාරණවචනං, න පන චිණ්ණපරිවුත්ථදිවසානං මක්ඛිතභාවස්ස, අප්පටිච්ඡන්නාය අන්තරාපත්තියා මූලායපටිකස්සනෙ කතෙපි තෙසං මක්ඛිතභාවසම්භවතො। තස්මා “මානත්තචිණ්ණදිවසාපි පරිවුත්ථදිවසාපි සබ්බෙ මක්ඛිතාව හොන්තී”ති ඉමස්සානන්තරං “සමොධානපරිවාසො චස්ස දාතබ්බො”ති එවමෙත්ථ යොජනා කාතබ්බා। තෙනාහ <b>“තෙනෙවා”</b>තිආදි।
cen:සමොධානපරිවාසකථාවණ්ණනා නිට්ඨිතා।
sub:අග්ඝසමොධානපරිවාසකථාවණ්ණනා
bod:134:<b>“එකාපත්තිමූලකඤ්චා”</b>ති ඉමිනා “එකා ආපත්ති එකාහප්පටිච්ඡන්නා, එකා ආපත්ති ද්වීහප්පටිච්ඡන්නා”තිආදිනයං දස්සෙති। <b>අප්පටිච්ඡන්නභාවං දස්සෙතු</b>න්ති අජානනාදිනා පටිච්ඡන්නායපි ආපත්තියා මානත්තාරහතාවචනෙන අප්පටිච්ඡන්නභාවං දස්සෙතුං। “එකස්ස, ආවුසො, මාසස්ස භික්ඛු මානත්තාරහො”ති <pb M=2.221/> (චූළව॰ 153) හි වුත්තං। එත්ථ එකස්ස අජානනපටිච්ඡන්නමාසස්ස <pb V=2.209/> පරිවාසාරහො න හොති, කෙවලං ආපත්තියා අප්පටිච්ඡන්නත්තා මානත්තාරහො හොතීති අධිප්පායො। පාළියං <b>මක්ඛධම්මො</b>ති මද්දිතුකාමතා। සඞ්ඝාදිසෙසානං පරිවාසදානාදිසබ්බවිනිච්ඡයස්ස සමුච්චයත්තා පනෙස සමුච්චයක්ඛන්ධකොති වුත්තොති වෙදිතබ්බො।
cen:අග්ඝසමොධානපරිවාසකථාවණ්ණනා නිට්ඨිතා।
cen:සමුච්චයක්ඛන්ධකවණ්ණනානයො නිට්ඨිතො।
