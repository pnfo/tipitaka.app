cha:25:තුවරදායකවග්ගො
sub:1-10:තුවරදායකත්ථෙරඅපදානාදිවණ්ණනා
bod:1:පඤ්චවීසතිමෙ <pb P=.468/> <pb V=2.181/> වග්ගෙ පඨමාපදානෙ <b>භරිත්වා තුවරමාදායා</b>ති තුවරඅට්ඨිං මුග්ගකලයසදිසං තුවරට්ඨිං භජ්ජිත්වා පුප්ඵෙත්වා භාජනෙන ආදාය <b>සඞ්ඝස්ස</b> වනමජ්ඣොගාහකස්ස <b>අදදිං</b> අදාසින්ති අත්ථො।
bod:4-5:දුතියාපදානෙ <b>ධනුං අද්වෙජ්ඣං කත්වානා</b>ති මිගාදීනං මාරණත්ථාය ධනුං සන්නය්හිත්වා චරමානො <b>කෙසරං ඔගතං දිස්වා</b>ති සුපුප්ඵිතං ඛුද්දකසරං දිස්වා <b>බුද්ධස්ස අභිරොපෙසි</b>න්ති අහං චිත්තං පසාදෙත්වා වනං සම්පත්තස්ස තිස්සස්ස භගවතො අභිරොපයිං පූජෙසින්ති අත්ථො।
bod:9-10:තතියාපදානෙ <b>ජලකුක්කුටො</b>ති ජාතස්සරෙ චරමානකුක්කුටො। <b>තුණ්ඩෙන කෙසරිං ගය්හා</b>ති පදුමපුප්ඵං මුඛතුණ්ඩෙන ඩංසිත්වා ආකාසෙන ගච්ඡන්තස්ස <b>තිස්සස්ස</b> භගවතො <b>අභිරොපෙසිං</b> පූජෙසින්ති අත්ථො।
bod:14:චතුත්ථාපදානෙ <b>විරවපුප්ඵමාදායා</b>ති විවිධං රවති සද්දං කරොතීති විරවං, සද්දකරණවෙලායං විකසනතො “විරව”න්ති ලද්ධනාමං පුප්ඵසමූහං ආදාය ගහෙත්වා සිද්ධත්ථස්ස <b>බුද්ධස්ස අභිරොපයිං</b> පූජෙසින්ති අත්ථො।
bod:17:පඤ්චමාපදානෙ <b>කුටිගොපකො</b>ති සෙනාසනපාලකො। <b>කාලෙන කාලං ධූපෙසි</b>න්ති සම්පත්තසම්පත්තකාලානුකාලෙ ධූපෙසිං, ධූපෙන සුගන්ධං අකාසින්ති <pb M=2.189/> අත්ථො। සිද්ධත්ථස්ස භගවතො ගන්ධකුටිකාලානුසාරිධූපෙන ධූපෙසිං වාසෙසින්ති අත්ථො।
bod:ඡට්ඨසත්තමාපදානානි උත්තානත්ථානෙව।
bod:27:අට්ඨමාපදානෙ <pb V=2.182/> <b>සත්ත සත්තලිපුප්ඵානී</b>ති සත්තලිසඞ්ඛාතානි, සත්ත පුප්ඵානි සීසෙනාදාය වෙස්සභුස්ස භගවතො <b>අභිරොපෙසිං</b> පූජෙසින්ති අත්ථො।
bod:31:නවමාපදානෙ <b>බිම්බිජාලකපුප්ඵානී</b>ති රත්තඞ්කුරවකපුප්ඵානි සිද්ධත්ථස්ස භගවතො පූජෙසින්ති අත්ථො।
bod:35:දසමාපදානෙ <b>උද්දාලකං ගහෙත්වානා</b>ති ජාතස්සරෙ විහඞ්ගසොබ්භෙ ජාතං උද්දාලකපුප්ඵං ඔචිනිත්වා කකුසන්ධස්ස භගවතො පූජෙසින්ති අත්ථො। සෙසං සුවිඤ්ඤෙය්යමෙවාති।
cen:පඤ්චවීසතිමවග්ගවණ්ණනා සමත්තා।
