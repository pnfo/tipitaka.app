cha:1:ධනවග්ගො
sub:1-5:පඨමපියසුත්තාදිවණ්ණනා
bod:1-5:සත්තකනිපාතස්ස <pb V=3.147/> <pb M=3.145/> <pb P=4.1/> පඨමෙ <b>අනවඤ්ඤත්තිකාමො</b>ති අභිඤ්ඤාතභාවකාමො। තතියෙ <b>යොනිසො විචිනෙ ධම්ම</b>න්ති උපායෙන චතුසච්චධම්මං විචිනාති। <b>පඤ්ඤායත්ථං විපස්සතී</b>ති සහවිපස්සනාය මග්ගපඤ්ඤාය සච්චධම්මං විපස්සති। <b>පජ්ජොතස්සෙවා</b>ති දීපස්සෙව। <b>විමොක්ඛො හොති චෙතසො</b>ති තස්ස ඉමෙහි බලෙහි සමන්නාගතස්ස ඛීණාසවස්ස දීපනිබ්බානං විය චරිමකචිත්තස්ස වත්ථාරම්මණෙහි විමොක්ඛො හොති, ගතට්ඨානං න පඤ්ඤායති। චතුත්ථෙ <b>සද්ධො හොතී</b>තිආදීනි පඤ්චකනිපාතෙ වණ්ණිතානෙව। පඤ්චමෙ <b>ධනානී</b>ති අදාලිද්දියකරණට්ඨෙන ධනානි।
sub:7:උග්ගසුත්තවණ්ණනා
bod:7:සත්තමෙ <pb V=3.148/> <b>උග්ගො රාජමහාමත්තො</b>ති පසෙනදිකොසලස්ස මහාඅමච්චො। <b>උපසඞ්කමී</b>ති භුත්තපාතරාසො උපසඞ්කමි। <b>අඩ්ඪො</b>ති නිධානගතෙන ධනෙන අඩ්ඪො। <b>මිගාරො</b> <pb P=4.2/> <b>රොහණෙය්යො</b>ති රොහණසෙට්ඨිනො නත්තාරං මිගාරසෙට්ඨිං සන්ධායෙවමාහ। <b>මහද්ධනො</b>ති වළඤ්ජනධනෙන මහද්ධනො। <b>මහාභොගො</b>ති උපභොගපරිභොගභණ්ඩස්ස මහන්තතාය මහාභොගො। <b>හිරඤ්ඤස්සා</b>ති සුවණ්ණස්සෙව। සුවණ්ණාමෙව හිස්ස කොටිසඞ්ඛ්යං අහොසි। <b>රූපියස්සා</b>ති සෙසස්ස තට්ටකසරකඅත්ථරණපාවුරණාදිනො පරිභොගපරික්ඛාරස්ස පමාණසඞ්ඛානෙ වාදොයෙව නත්ථි।
sub:8:සංයොජනසුත්තවණ්ණනා
bod:8:අට්ඨමෙ <pb M=3.146/> <b>අනුනයසංයොජන</b>න්ති කාමරාගසංයොජනං। සබ්බානෙව චෙතානි බන්ධනට්ඨෙන සංයොජනානීති වෙදිතබ්බානි। ඉමස්මිං සුත්තෙ වට්ටමෙව කථිතං। සෙසං සබ්බත්ථ උත්තානත්ථමෙවාති।
cen:ධනවග්ගො පඨමො।
