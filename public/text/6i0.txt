cen:॥ නමො තස්ස භගවතො අරහතො සම්මාසම්බුද්ධස්ස॥
boo:අභිධම්මත්ථසඞ්ගහො
ssh:ගන්ථාරම්භකථා
bod:1:සම්මාසම්බුද්ධමතුලං <pb M=.1/> <pb V=.1/>, සසද්ධම්මගණුත්තමං।
gae:අභිවාදිය භාසිස්සං, අභිධම්මත්ථසඞ්ගහං॥
sub:චතුපරමත්ථධම්මො
bod:2:තත්ථ වුත්තාභිධම්මත්ථා, <b>චතුධා පරමත්ථතො</b>।
gae:චිත්තං චෙතසිකං රූපං, නිබ්බානමිති සබ්බථා॥
cha:1:චිත්තපරිච්ඡෙදො
sub:භූමිභෙදචිත්තං
bod:3:තත්ථ <pb V=.2/> <b>චිත්තං</b> තාව චතුබ්බිධං හොති කාමාවචරං රූපාවචරං අරූපාවචරං ලොකුත්තරඤ්චෙති।
sub:අකුසලචිත්තං
bod:4:තත්ථ කතමං <b>කාමාවචරං</b>? සොමනස්සසහගතං දිට්ඨිගතසම්පයුත්තං අසඞ්ඛාරිකමෙකං, සසඞ්ඛාරිකමෙකං, සොමනස්සසහගතං දිට්ඨිගතවිප්පයුත්තං අසඞ්ඛාරිකමෙකං, සසඞ්ඛාරිකමෙකං <pb M=.2/>, උපෙක්ඛාසහගතං දිට්ඨිගතසම්පයුත්තං අසඞ්ඛාරිකමෙකං, සසඞ්ඛාරිකමෙකං, උපෙක්ඛාසහගතං දිට්ඨිගතවිප්පයුත්තං අසඞ්ඛාරිකමෙකං, සසඞ්ඛාරිකමෙකන්ති ඉමානි අට්ඨපි ලොභසහගතචිත්තානි නාම।
bod:5:දොමනස්සසහගතං පටිඝසම්පයුත්තං අසඞ්ඛාරිකමෙකං, සසඞ්ඛාරිකමෙකන්ති ඉමානි ද්වෙපි පටිඝසම්පයුත්තචිත්තානි නාම।
bod:6:උපෙක්ඛාසහගතං විචිකිච්ඡාසම්පයුත්තමෙකං, උපෙක්ඛාසහගතං උද්ධච්චසම්පයුත්තමෙකන්ති ඉමානි ද්වෙපි මොමූහචිත්තානි නාම।
bod:7:ඉච්චෙවං සබ්බථාපි <b>ද්වාදසාකුසලචිත්තානි</b> සමත්තානි।
bod:8:අට්ඨධා ලොභමූලානි, දොසමූලානි ච ද්විධා।
gae:මොහමූලානි ච ද්වෙති, ද්වාදසාකුසලා සියුං॥
sub:අහෙතුකචිත්තං
bod:9:උපෙක්ඛාසහගතං චක්ඛුවිඤ්ඤාණං, තථා සොතවිඤ්ඤාණං, ඝානවිඤ්ඤාණං, ජිව්හාවිඤ්ඤාණං <pb V=.3/>, දුක්ඛසහගතං කායවිඤ්ඤාණං, උපෙක්ඛාසහගතං සම්පටිච්ඡනචිත්තං, උපෙක්ඛාසහගතං සන්තීරණචිත්තඤ්චෙති ඉමානි සත්තපි අකුසලවිපාකචිත්තානි නාම।
bod:10:උපෙක්ඛාසහගතං කුසලවිපාකං චක්ඛුවිඤ්ඤාණං, තථා සොතවිඤ්ඤාණං, ඝානවිඤ්ඤාණං, ජිව්හාවිඤ්ඤාණං, සුඛසහගතං කායවිඤ්ඤාණං, උපෙක්ඛාසහගතං සම්පටිච්ඡනචිත්තං, සොමනස්සසහගතං සන්තීරණචිත්තං, උපෙක්ඛාසහගතං සන්තීරණචිත්තඤ්චෙති ඉමානි අට්ඨපි කුසලවිපාකාහෙතුකචිත්තානි නාම।
bod:11:උපෙක්ඛාසහගතං <pb M=.3/> පඤ්චද්වාරාවජ්ජනචිත්තං, තථා මනොද්වාරාවජ්ජනචිත්තං, සොමනස්සසහගතං හසිතුප්පාදචිත්තඤ්චෙති ඉමානි තීණිපි අහෙතුකකිරියචිත්තානි නාම।
bod:12:ඉච්චෙව සබ්බථාපි <b>අට්ඨාරසාහෙතුකචිත්තානි</b> සමත්තානි।
bod:13:සත්තාකුසලපාකානි, පුඤ්ඤපාකානි අට්ඨධා।
gae:ක්රියචිත්තානි තීණීති, අට්ඨාරස අහෙතුකා॥
sub:සොභනචිත්තං
bod:14:පාපාහෙතුකමුත්තානි, <b>සොභනානී</b>ති වුච්චරෙ।
gae:එකූනසට්ඨි චිත්තානි, අථෙකනවුතීපි වා॥
sub:කාමාවචරසොභනචිත්තං
bod:15:සොමනස්සසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං, සොමනස්සසහගතං ඤාණවිප්පයුත්තං අසඞ්ඛාරිකමෙකං, සසඞ්ඛාරිකමෙකං, උපෙක්ඛාසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං। උපෙක්ඛාසහගතං ඤාණවිප්පයුත්තං අසඞ්ඛාරිකමෙකං, සසඞ්ඛාරිකමෙකන්ති ඉමානි අට්ඨපි කාමාවචරකුසලචිත්තානි නාම।
bod:16:සොමනස්සසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං, සොමනස්සසහගතං <pb V=.4/> ඤාණවිප්පයුත්තං අසඞ්ඛාරිකමෙකං, සසඞ්ඛාරිකමෙකං, උපෙක්ඛාසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං, උපෙක්ඛාසහගතං ඤාණවිප්පයුත්තං අසඞ්ඛාරිකමෙකං, සසඞ්ඛාරිකමෙකන්ති ඉමානි අට්ඨපි සහෙතුකකාමාවචරවිපාකචිත්තානි නාම।
bod:17:සොමස්සසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං, සොමනස්සසහගතං ඤාණවිප්පයුත්තං අසඞ්ඛාරිකමෙකං <pb M=.4/>, සසඞ්ඛාරිකමෙකං, උපෙක්ඛාසහගතං ඤාණසම්පයුත්තං අසඞ්ඛාරිකමෙකං, සසඞ්ඛාරිකමෙකං, උපෙක්ඛාසහගතං ඤාණවිප්පයුත්තං අසඞ්ඛාරිකමෙකං, සසඞ්ඛාරිකමෙකන්ති ඉමානි අට්ඨපි සහෙතුකකාමාවචරකිරියචිත්තානි නාම।
bod:18:ඉච්චෙවං සබ්බථාපි <b>චතුවීසති සහෙතුකකාමාවචරකුසලවිපාකකිරියචිත්තානි</b> සමත්තානි।
bod:19:වෙදනාඤාණසඞ්ඛාරභෙදෙන චතුවීසති।
gae:සහෙතුකාමාවචරපුඤ්ඤපාකක්රියා මතා॥
bod:20:කාමෙ තෙවීස පාකානි, පුඤ්ඤාපුඤ්ඤානි වීසති।
gae:එකාදස ක්රියා චෙති, චතුපඤ්ඤාස සබ්බථා॥
sub:රූපාවචරචිත්තං
bod:21:විතක්කවිචාරපීතිසුඛෙකග්ගතාසහිතං පඨමජ්ඣානකුසලචිත්තං, විචාරපීතිසුඛෙකග්ගතාසහිතං දුතියජ්ඣානකුසලචිත්තං, පීතිසුඛෙකග්ගතාසහිතං තතියජ්ඣානකුසලචිත්තං, සුඛෙකග්ගතාසහිතං චතුත්ථජ්ඣානකුසලචිත්තං, උපෙක්ඛෙකග්ගතාසහිතං පඤ්චමජ්ඣානකුසලචිත්තඤ්චෙති ඉමානි පඤ්චපි රූපාවචරකුසලචිත්තානි නාම।
bod:22:විතක්කවිචාරපීතිසුඛෙකග්ගතාසහිතං පඨමජ්ඣානවිපාකචිත්තං, විචාරපීතිසුඛෙකග්ගතාසහිතං දුතියජ්ඣානවිපාකචිත්තං, පීතිසුඛෙකග්ගතාසහිතං තතියජ්ඣානවිපාකචිත්තං, සුඛෙකග්ගතාසහිතං <pb V=.5/> චතුත්ථජ්ඣානවිපාකචිත්තං, උපෙක්ඛෙකග්ගතාසහිතං පඤ්චමජ්ඣානවිපාකචිත්තඤ්චෙති ඉමානි පඤ්චපි රූපාවචරවිපාකචිත්තානි නාම।
bod:23:විතක්කවිචාරපීතිසුඛෙකග්ගතාසහිතං පඨමජ්ඣානකිරියචිත්තං, විචාරපීතිසුඛෙකග්ගතාසහිතං දුතියජ්ඣානකිරියචිත්තං, පීතිසුඛෙකග්ගතාසහිතං තතියජ්ඣානකිරියචිත්තං <pb M=.5/>, සුඛෙකග්ගතාසහිතං චතුත්ථජ්ඣානකිරියචිත්තං, උපෙක්ඛෙකග්ගතාසහිතං පඤ්චමජ්ඣානකිරියචිත්තඤ්චෙති ඉමානි පඤ්චපි රූපාවචරකිරියචිත්තානි නාම।
bod:24:ඉච්චෙවං සබ්බථාපි <b>පන්නරස රූපාවචරකුසලවිපාකකිරියචිත්තානි</b> සමත්තානි।
bod:25:පඤ්චධා ඣානභෙදෙන, රූපාවචරමානසං।
gae:පුඤ්ඤපාකක්රියාභෙදා, තං පඤ්චදසධා භවෙ॥
sub:අරූපාවචරචිත්තං
bod:26:ආකාසානඤ්චායතනකුසලචිත්තං, විඤ්ඤාණඤ්චායතනකුසලචිත්තං, ආකිඤ්චඤ්ඤායතනකුසලචිත්තං, නෙවසඤ්ඤානාසඤ්ඤායතනකුසලචිත්තඤ්චෙති ඉමානි චත්තාරිපි අරූපාවචරකුසලචිත්තානි නාම।
bod:27:ආකාසානඤ්චායතනවිපාකචිත්තං, විඤ්ඤාණඤ්චායතනවිපාකචිත්තං, ආකිඤ්චඤ්ඤායතනවිපාකචිත්තං, නෙවසඤ්ඤානාසඤ්ඤායතනවිපාකචිත්තඤ්චෙති ඉමානි චත්තාරිපි අරූපාවචරවිපාකචිත්තානි නාම।
bod:28:ආකාසානඤ්චායතනකිරියචිත්තං, විඤ්ඤාණඤ්චායතනකිරියචිත්තං, ආකිඤ්චඤ්ඤායතනකිරියචිත්තං, නෙවසඤ්ඤානාසඤ්ඤායතනකිරියචිත්තඤ්චෙති ඉමානි චත්තාරිපි අරූපාවචරකිරියචිත්තානි නාම।
bod:29:ඉච්චෙවං සබ්බථාපි <b>ද්වාදස අරූපාවචරකුසලවිපාකකිරියචිත්තානි</b> සමත්තානි।
bod:30:ආලම්බණප්පභෙදෙන <pb V=.6/>, චතුධාරුප්පමානසං।
gae:පුඤ්ඤපාකක්රියාභෙදා, පුන ද්වාදසධා ඨිතං॥
sub:ලොකුත්තරචිත්තං
bod:31:සොතාපත්තිමග්ගචිත්තං <pb M=.6/>, සකදාගාමිමග්ගචිත්තං, අනාගාමිමග්ගචිත්තං, අරහත්තමග්ගචිත්තඤ්චෙති ඉමානි චත්තාරිපි ලොකුත්තරකුසලචිත්තානි නාම।
bod:32:සොතාපත්තිඵලචිත්තං, සකදාගාමිඵලචිත්තං, අනාගාමිඵලචිත්තං, අරහත්තඵලචිත්තඤ්චෙති ඉමානි චත්තාරිපි ලොකුත්තරවිපාකචිත්තානි නාම।
bod:33:ඉච්චෙවං සබ්බථාපි <b>අට්ඨ ලොකුත්තරකුසලවිපාකචිත්තානි</b> සමත්තානි।
bod:34:චතුමග්ගප්පභෙදෙන, චතුධා කුසලං තථා।
gae:පාකං තස්ස ඵලත්තාති, අට්ඨධානුත්තරං මතං॥
sub:චිත්තගණනසඞ්ගහො
bod:35:ද්වාදසාකුසලානෙවං, කුසලානෙකවීසති।
gae:ඡත්තිංසෙව විපාකානි, ක්රියචිත්තානි වීසති॥
bod:36:චතුපඤ්ඤාසධා කාමෙ, රූපෙ පන්නරසීරයෙ।
gae:චිත්තානි ද්වාදසාරුප්පෙ, අට්ඨධානුත්තරෙ තථා॥
bod:37:ඉත්ථමෙකූනනවුතිපභෙදං පන මානසං।
gae:එකවීසසතං වාථ, විභජන්ති විචක්ඛණා॥
sub:විත්ථාරගණනා
bod:38:කථමෙකූනනවුතිවිධං <pb V=.7/> චිත්තං එකවීසසතං හොති? විතක්කවිචාරපීතිසුඛෙකග්ගතාසහිතං පඨමජ්ඣානසොතාපත්තිමග්ගචිත්තං, විචාරපීතිසුඛෙකග්ගතාසහිතං දුතියජ්ඣානසොතාපත්තිමග්ගචිත්තං, පීතිසුඛෙකග්ගතාසහිතං තතියජ්ඣානසොතාපත්තිමග්ගචිත්තං, සුඛෙකග්ගතාසහිතං චතුත්ථජ්ඣානසොතාපත්තිමග්ගචිත්තං, උපෙක්ඛෙකග්ගතාසහිතං පඤ්චමජ්ඣානසොතාපත්තිමග්ගචිත්තඤ්චෙති ඉමානි පඤ්චපි සොතාපත්තිමග්ගචිත්තානි නාම।
bod:39:තථා <pb M=.7/> සකදාගාමිමග්ගඅනාගාමිමග්ගඅරහත්තමග්ගචිත්තඤ්චෙති සමවීසති මග්ගචිත්තානි।
bod:40:තථා ඵලචිත්තානි චෙති <b>සමචත්තාලීස ලොකුත්තරචිත්තානි</b> භවන්තීති।
bod:41:ඣානඞ්ගයොගභෙදෙන, කත්වෙකෙකන්තු පඤ්චධා।
gae:වුච්චතානුත්තරං චිත්තං, චත්තාලීසවිධන්ති ච॥
bod:42:යථා ච රූපාවචරං, ගය්හතානුත්තරං තථා।
gae:පඨමාදිඣානභෙදෙ, ආරුප්පඤ්චාපි පඤ්චමෙ॥
gax:එකාදසවිධං තස්මා, පඨමාදිකමීරිතං।
gae:ඣානමෙකෙකමන්තෙ තු, තෙවීසතිවිධං භවෙ॥
bod:43:සත්තතිංසවිධං පුඤ්ඤං, ද්විපඤ්ඤාසවිධං තථා।
gae:පාකමිච්චාහු චිත්තානි, එකවීසසතං බුධා॥
cen:ඉති අභිධම්මත්ථසඞ්ගහෙ චිත්තසඞ්ගහවිභාගො නාම
cen:පඨමො පරිච්ඡෙදො।
