cha:5:ධම්මිකවග්ගො
sub:1:නාගසුත්තවණ්ණනා
bod:43:පඤ්චමස්ස <pb M=3.110/> පඨමෙ <b>ආයස්මතා ආනන්දෙන සද්ධි</b>න්ති ඉදං “ආයාමානන්දා”ති ථෙරං ආමන්තෙත්වා ගතත්තා වුත්තං, සත්ථා පන අනූනෙහි පඤ්චහි භික්ඛුසතෙහි පරිවුතො තත්ථ අගමාසීති වෙදිතබ්බො। <b>තෙනුපසඞ්කමී</b>ති තෙහෙව පඤ්චහි භික්ඛුසතෙහි පරිවුතො උපසඞ්කමි। <b>පරිසිඤ්චිත්වා</b>ති වොහාරවචනමෙතං, න්හායිත්වාති අත්ථො। <b>පුබ්බාපයමානො</b>ති රත්තදුපට්ටං නිවාසෙත්වා උත්තරාසඞ්ගචීවරං ද්වීහි හත්ථෙහි ගහෙත්වා පච්ඡිමලොකධාතුං පිට්ඨිතො කත්වා පුරත්ථිමලොකධාතුං අභිමුඛො වොදකභාවෙන ගත්තානි පුබ්බසදිසානි කුරුමානො අට්ඨාසීති අත්ථො। භික්ඛුසඞ්ඝොපි තෙන තෙන ඨානෙන ඔතරිත්වා න්හත්වා පච්චුත්තරිත්වා සත්ථාරංයෙව පරිවාරෙත්වා අට්ඨාසි। ඉති තස්මිං සමයෙ <pb V=3.113/> ආකාසතො පතමානං රත්තසුවණ්ණකුණ්ඩලං විය සූරියො පච්ඡිමලොකධාතුං පටිපජ්ජි, පරිසුද්ධරජතමණ්ඩලො විය පාචීනලොකධාතුතො චන්දො අබ්භුග්ගඤ්ඡි, මජ්ඣට්ඨානෙපි පඤ්චභික්ඛුසතපරිවාරො සම්මාසම්බුද්ධො ඡබ්බණ්ණබුද්ධරස්මියො <pb P=3.369/> විස්සජ්ජෙත්වා පුබ්බකොට්ඨකනදීතීරෙ ලොකං අලඞ්කුරුමානො අට්ඨාසි।
bod:<b>තෙන ඛො පන සමයෙන…පෙ॰… සෙතො නාම නාගො</b>ති සෙතවණ්ණතාය එවං ලද්ධනාමො හත්ථිනාගො। <b>මහාතූරියතාළිතවාදිතෙනා</b>ති මහන්තෙන තූරියතාළිතවාදිතෙන। තත්ථ පඨමං සඞ්ඝට්ටනං තාළිතං නාම හොති, තතො පරං වාදිතං। <b>ජනො</b>ති හත්ථිදස්සනත්ථං සන්නිපතිතමහාජනො। <b>දිස්වා එවමාහා</b>ති අඞ්ගපච්චඞ්ගානි ඝංසිත්වා න්හාපෙත්වා උත්තාරෙත්වා බහිතීරෙ ඨපෙත්වා ගත්තානි වොදකානි කත්වා හත්ථාලඞ්කාරෙන අලඞ්කතං තං මහානාගං දිස්වා ඉදං “අභිරූපො වත, භො”ති පසංසාවචනමාහ। <b>කායුපපන්නො</b>ති සරීරසම්පත්තියා උපපන්නො, පරිපුණ්ණඞ්ගපච්චඞ්ගොති අත්ථො। <b>ආයස්මා උදායී</b>ති පටිසම්භිදාප්පත්තො කාළුදායිත්ථෙරො। <b>එතදවොචා</b>ති තං මහාජනං හත්ථිස්ස වණ්ණං භණන්තං දිස්වා “අයං ජනො අහෙතුකපටිසන්ධියං නිබ්බත්තහත්ථිනො වණ්ණං කථෙති, න බුද්ධහත්ථිස්ස। අහං දානි ඉමිනා හත්ථිනාගෙන උපමං කත්වා බුද්ධනාගස්ස වණ්ණං <pb M=3.111/> කථෙස්සාමී”ති චින්තෙත්වා එතං “හත්ථිමෙව නු ඛො, භන්තෙ”තිආදිවචනං අවොච। තත්ථ <b>මහන්ත</b>න්ති ආරොහසම්පන්නං। <b>බ්රහන්ත</b>න්ති පරිණාහසම්පන්නං। <b>එවමාහා</b>ති එවං වදති। අථ භගවා යස්මා අයං නාගසද්දො හත්ථිම්හිචෙව අස්සගොණඋරගරුක්ඛමනුස්සෙසු චාපි පවත්තති, තස්මා <b>හත්ථිම්පි ඛො</b>තිආදිමාහ।
bod:<b>ආගු</b>න්ති <pb P=3.370/> පාපකං ලාමකං අකුසලධම්මං। <b>තමහං නාගොති බ්රූමී</b>ති තං අහං ඉමෙහි තීහි ද්වාරෙහි දසන්නං අකුසලකම්මපථානං ද්වාදසන්නඤ්ච අකුසලචිත්තානං අකරණතො නාගොති වදාමි। අයඤ්හි න ආගුං කරොතීති ඉමිනා අත්ථෙන නාගො। <b>ඉමාහි ගාථාහි අනුමොදාමී</b>ති ඉමාහි චතුසට්ඨිපදාහි සොළසහි ගාථාහි අනුමොදාමි අභිනන්දාමි।
bod:<b>මනුස්සභූත</b>න්ති දෙවාදිභාවං අනුපගන්ත්වා මනුස්සමෙව භූතං। <b>අත්තදන්ත</b>න්ති අත්තනායෙව දන්තං, න අඤ්ඤෙහි දමථං උපනීතං। භගවා හි අත්තනා උප්පාදිතෙනෙව මග්ගදමථෙන චක්ඛුතොපි දන්තො, සොතතොපි, ඝානතොපි, ජිව්හාතොපි, කායතොපි, මනතොපීති ඉමෙසු ඡසු ඨානෙසු දන්තො සන්තො නිබ්බුතො පරිනිබ්බුතො। තෙනාහ – “අත්තදන්ත”න්ති। <b>සමාහිත</b>න්ති දුවිධෙනාපි සමාධිනා සමාහිතං। <pb V=3.114/> <b>ඉරියමාන</b>න්ති විහරමානං। <b>බ්රහ්මපථෙ</b>ති සෙට්ඨපථෙ, අමතපථෙ, නිබ්බානපථෙ। <b>චිත්තස්සූපසමෙ රත</b>න්ති පඨමජ්ඣානෙන පඤ්ච නීවරණානි වූපසමෙත්වා, දුතියජ්ඣානෙන විතක්කවිචාරෙ, තතියජ්ඣානෙන පීතිං, චතුත්ථජ්ඣානෙන සුඛදුක්ඛං වූපසමෙත්වා තස්මිං චිත්තස්සූපසමෙ රතං අභිරතං।
bod:<b>නමස්සන්තී</b>ති කායෙන නමස්සන්ති, වාචාය නමස්සන්ති, මනසා නමස්සන්ති, ධම්මානුධම්මපටිපත්තියා නමස්සන්ති, සක්කරොන්ති ගරුං කරොන්ති। <b>සබ්බධම්මානපාරගු</b>න්ති සබ්බෙසං ඛන්ධායතනධාතුධම්මානං අභිඤ්ඤාපාරගූ, පරිඤ්ඤාපාරගූ, පහානපාරගූ, භාවනාපාරගූ, සච්ඡිකිරියාපාරගූ, සමාපත්තිපාරගූති ඡබ්බිධෙන පාරගමනෙන පාරගතං පාරප්පත්තං මත්ථකප්පත්තං। <b>දෙවාපි තං නමස්සන්තී</b>ති දුක්ඛප්පත්තා සුබ්රහ්මදෙවපුත්තාදයො <pb P=3.371/> සුඛප්පත්තා ච සබ්බෙව දසසහස්සචක්කවාළවාසිනො දෙවාපි තුම්හෙ නමස්සන්ති। <b>ඉති මෙ අරහතො සුත</b>න්ති ඉති මයා චතූහි කාරණෙහි අරහාති ලද්ධවොහාරානං තුම්හාකංයෙව සන්තිකෙ සුතන්ති දීපෙති।
bod:<b>සබ්බසංයොජනාතීත</b>න්ති <pb M=3.112/> සබ්බානි දසවිධසංයොජනානි අතික්කන්තං। <b>වනා නිබ්බනමාගත</b>න්ති කිලෙසවනතො නිබ්බනං කිලෙසවනරහිතං නිබ්බානං ආගතං සම්පත්තං। <b>කාමෙහි නෙක්ඛම්මරත</b>න්ති දුවිධෙහි කාමෙහි නික්ඛන්තත්තා පබ්බජ්ජා අට්ඨ සමාපත්තියො චත්තාරො ච අරියමග්ගා කාමෙහි නෙක්ඛම්මං නාම, තත්ථ රතං අභිරතං। <b>මුත්තං සෙලාව කඤ්චන</b>න්ති සෙලධාතුතො මුත්තං කඤ්චනසදිසං।
bod:<b>සබ්බෙ අච්චරුචී</b>ති සබ්බසත්තෙ අතික්කමිත්වා පවත්තරුචි। අට්ඨමකඤ්හි අතික්කමිත්වා පවත්තරුචිතාය සොතාපන්නො අච්චරුචි නාම, සොතාපන්නං අතික්කමිත්වා පවත්තරුචිතාය සකදාගාමී…පෙ॰… ඛීණාසවං අතික්කමිත්වා පවත්තරුචිතාය පච්චෙකසම්බුද්ධො, පච්චෙකසම්බුද්ධං අතික්කමිත්වා පවත්තරුචිතාය සම්මාසම්බුද්ධො අච්චරුචි නාම। <b>හිමවාවඤ්ඤෙ සිලුච්චයෙ</b>ති යථා හිමවා පබ්බතරාජා අඤ්ඤෙ පබ්බතෙ අතිරොචති, එවං අතිරොචතීති අත්ථො। <b>සච්චනාමො</b>ති තච්ඡනාමො භූතනාමො ආගුං අකරණෙනෙව නාගොති එවං අවිතථනාමො।
bod:<b>සොරච්ච</b>න්ති සුචිසීලං। <b>අවිහිංසා</b>ති කරුණා ච කරුණාපුබ්බභාගො ච। <b>පාදා නාගස්ස තෙ දුවෙ</b>ති තෙ බුද්ධනාගස්ස දුවෙ පුරිමපාදා।
bod:<b>තපො</b>ති <pb V=3.115/> <pb P=3.372/> ධුතසමාදානං। <b>බ්රහ්මචරිය</b>න්ති අරියමග්ගසීලං। <b>චරණා නාගස්ස ත්යාපරෙ</b>ති තෙ බුද්ධනාගස්ස අපරෙ ද්වෙ පච්ඡිමපාදා। <b>සද්ධාහත්ථො</b>ති සද්ධාමයාය සොණ්ඩාය සමන්නාගතො। <b>උපෙක්ඛාසෙතදන්තවා</b>ති ඡළඞ්ගුපෙක්ඛාමයෙහි සෙතදන්තෙහි සමන්නාගතො।
bod:<b>සති ගීවා</b>ති යථා නාගස්ස අඞ්ගපච්චඞ්ගස්මිං සිරාජාලානං ගීවා පතිට්ඨා, එවං බුද්ධනාගස්ස සොරච්චාදීනං ධම්මානං සති। තෙන වුත්තං – “සති ගීවා”ති। <b>සිරො පඤ්ඤා</b>ති යථා හත්ථිනාගස්ස සිරො උත්තමඞ්ගො, එවං බුද්ධනාගස්ස සබ්බඤ්ඤුතඤාණං। තෙන හි සො සබ්බධම්මෙ ජානාති। තෙන වුත්තං – “සිරො පඤ්ඤා”ති। <b>වීමංසා ධම්මචින්තනා</b>ති යථා හත්ථිනාගස්ස අග්ගසොණ්ඩො වීමංසා නාම හොති। සො තාය ථද්ධමුදුකං ඛාදිතබ්බාඛාදිතබ්බඤ්ච වීමංසති, තතො පහාතබ්බං පජහති, ආදාතබ්බං ආදියති, එවමෙව බුද්ධනාගස්ස ධම්මකොට්ඨාසපරිච්ඡෙදකඤාණසඞ්ඛාතා ධම්මචින්තනා වීමංසා। තෙන හි ඤාණෙන සො භබ්බාභබ්බෙ ජානාති। තෙන වුත්තං – “වීමංසා ධම්මචින්තනා”ති <pb M=3.113/>। <b>ධම්මකුච්ඡිසමාතපො</b>ති ධම්මො වුච්චති චතුත්ථජ්ඣානසමාධි, කුච්ඡියෙව සමාතපො කුච්ඡිසමාතපො। සමාතපො නාම සමාතපනට්ඨානං। ධම්මො කුච්ඡිසමාතපො අස්සාති ධම්මකුච්ඡිසමාතපො। චතුත්ථජ්ඣානසමාධිස්මිං ඨිතස්ස හි තෙ තෙ ඉද්ධිවිධාදිධම්මා ඉජ්ඣන්ති, තස්මා සො කුච්ඡිසමාතපොති වුත්තො। <b>විවෙකො</b>ති <pb P=3.373/> කායචිත්තඋපධිවිවෙකො। යථා නාගස්ස වාලධි මක්ඛිකා වාරෙති, එවං තථාගතස්ස විවෙකො ගහට්ඨපබ්බජිතෙ වාරෙති। තස්මා සො <b>වාලධී</b>ති වුත්තො।
bod:<b>ඣායී</b>ති දුවිධෙන ඣානෙන ඣායී। <b>අස්සාසරතො</b>ති නාගස්ස හි අස්සාසපස්සාසා විය බුද්ධනාගස්ස ඵලසමාපත්ති, තත්ථ රතො, අස්සාසපස්සාසෙහි විය තාය විනා න වත්තතීති අත්ථො। <b>සබ්බත්ථ සංවුතො</b>ති සබ්බද්වාරෙසු සංවුතො। <b>අනවජ්ජානී</b>ති සම්මාආජීවෙන උප්පන්නභොජනානි। <b>සාවජ්ජානී</b>ති පඤ්චවිධමිච්ඡාජීවවසෙන උප්පන්නභොජනානි।
bod:<b>අණුංථූල</b>න්ති ඛුද්දකඤ්ච මහන්තඤ්ච। <b>සබ්බං ඡෙත්වාන බන්ධන</b>න්ති සබ්බං දසවිධම්පි සංයොජනං ඡින්දිත්වාන। <b>නුපලිප්පති ලොකෙනා</b>ති ලොකෙන සද්ධිං තණ්හාමානදිට්ඨිලෙපෙහි න ලිප්පති। <b>මහාගිනී</b>ති මහාඅග්ගි। <b>විඤ්ඤූහි දෙසිතා</b>ති ඉධ පටිසම්භිදාප්පත්තො කාළුදායිත්ථෙරොව විඤ්ඤූ පණ්ඩිතො, තෙන දෙසිතාති අත්ථො। <b>විඤ්ඤස්සන්ති මහානාගා, නාගං නාගෙන දෙසිත</b>න්ති උදායිත්ථෙරනාගෙන දෙසිතං බුද්ධනාගං ඉතරෙ ඛීණාසවා නාගා විජානිස්සන්ති।
bod:<b>සරීරං</b> <pb V=3.116/> <b>විජහං නාගො, පරිනිබ්බිස්සතී</b>ති බොධිපල්ලඞ්කෙ කිලෙසපරිනිබ්බානෙන පරිනිබ්බුතො, යමකසාලන්තරෙ අනුපාදිසෙසාය නිබ්බානධාතුයා පරිනිබ්බායිස්සති। එවං පටිසම්භිදාප්පත්තො උදායිත්ථෙරො සොළසහි ගාථාහි චතුසට්ඨියා පදෙහි දසබලස්ස වණ්ණං කථෙන්තො දෙසනං නිට්ඨාපෙසි <pb P=3.374/>। භගවා අනුමොදි। දෙසනාවසානෙ චතුරාසීතිපාණසහස්සානි අමතපානං පිවිංසූති।
sub:2:මිගසාලාසුත්තවණ්ණනා
bod:44:දුතියෙ <b>කථං කථං නාමා</b>ති කෙන කෙන කාරණෙන। <b>අඤ්ඤෙය්යො</b>ති ආජානිතබ්බො। <b>යත්ර හි නාමා</b>ති යස්මිං නාම ධම්මෙ। <b>සමසමගතිකා</b>ති <pb M=3.114/> සමභාවෙනෙව සමගතිකා। <b>භවිස්සන්තී</b>ති ජාතා। <b>සකදාගාමිපත්තො තුසිතං කායං උපපන්නො</b>ති සකදාගාමිපුග්ගලො හුත්වා තුසිතභවනෙයෙව නිබ්බත්තො। <b>කථං කථං නාමා</b>ති කෙන කෙන නු ඛො කාරණෙන, කිං නු ඛො ජානිත්වා දෙසිතො, උදාහු අජානිත්වාති। ථෙරො කාරණං අජානන්තො <b>එවං ඛො පනෙතං භගිනි භගවතා බ්යාකත</b>න්ති ආහ।
bod:<b>අම්මකා අම්මකපඤ්ඤා</b>ති ඉත්ථී හුත්වා ඉත්ථිසඤ්ඤාය එව සමන්නාගතා। <b>කෙ ච පුරිසපුග්ගලපරොපරියඤාණෙ</b>ති එත්ථ පුරිසපුග්ගලපරොපරියඤාණං වුච්චති පුරිසපුග්ගලානං තික්ඛමුදුවසෙන ඉන්ද්රියපරොපරියඤාණං। තස්මා කා ච බාලා මිගසාලා, කෙ ච පුරිසපුග්ගලානං ඉන්ද්රියපරොපරියඤාණෙ අප්පටිහතවිසයා සම්මාසම්බුද්ධා, උභයමෙතං දූරෙ සුවිදූරෙති අයමෙත්ථ සඞ්ඛෙපො।
bod:ඉදානි මිගසාලාය අත්තනො දූරභාවං දස්සෙන්තො <b>ඡයිමෙ, ආනන්දා</b>තිආදිමාහ। <b>සොරතො හොතී</b>ති පාපතො සුට්ඨු ඔරතො විරතො හොති। සුරතොතිපි පාඨො। <b>අභිනන්දන්ති සබ්රහ්මචාරී එකත්තවාසෙනා</b>ති තෙන සද්ධිං එකතොවාසෙන <pb P=3.375/> සබ්රහ්මචාරී අභිනන්දන්ති තුස්සන්ති। එකන්තවාසෙනාතිපි පාඨො, සතතවාසෙනාති අත්ථො। <b>සවනෙනපි අකතං හොතී</b>ති සොතබ්බයුත්තකං අසුතං හොති। <b>බාහුසච්චෙනපි අකතං හොතී</b>ති එත්ථ බාහුසච්චං වුච්චති වීරියං, වීරියෙන කත්තබ්බයුත්තකං අකතං හොතීති අත්ථො। <b>දිට්ඨියාපි අප්පටිවිද්ධං හොතී</b>ති දිට්ඨියා පටිවිජ්ඣිතබ්බං අප්පටිවිද්ධං <pb V=3.117/> හොති। <b>සාමායිකම්පි විමුත්තිං න ලභතී</b>ති කාලානුකාලං ධම්මස්සවනං නිස්සාය පීතිපාමොජ්ජං න ලභති। <b>හානගාමීයෙව හොතී</b>ති පරිහානිමෙව ගච්ඡති।
bod:<b>පමාණිකා</b>ති පුග්ගලෙසු පමාණග්ගාහකා। <b>පමිනන්තී</b>ති පමෙතුං තුලෙතුං ආරභන්ති। <b>එකො හීනො</b>ති එකො ගුණෙහි හීනො। <b>එකො පණීතො</b>ති එකො ගුණෙහි පණීතො। <b>තං හී</b>ති තං පමාණකරණං।
bod:<b>අභික්කන්තතරො</b>ති සුන්දරතරො। <b>පණීතතරො</b>ති උත්තමතරො। <b>ධම්මසොතො නිබ්බහතී</b>ති සූරං හුත්වා පවත්තමානවිපස්සනාඤාණං නිබ්බහති, අරියභූමිං <pb M=3.115/> සම්පාපෙති। <b>තදන්තරං කො ජානෙය්යා</b>ති තං අන්තරං තං කාරණං අඤ්ඤත්ර තථාගතෙන කො ජානෙය්යාති අත්ථො।
bod:<b>කොධමානො</b>ති කොධො ච මානො ච। <b>ලොභධම්මා</b>ති ලොභොයෙව। <b>වචීසඞ්ඛාරා</b>ති ආලාපසල්ලාපවසෙන වචනානෙව। <b>යො වා පනස්ස මාදිසො</b>ති යො වා පන අඤ්ඤොපි මයා සදිසො සම්මාසම්බුද්ධොයෙව <pb P=3.376/> අස්ස, සො පුග්ගලෙසු පමාණං ගණ්හෙය්යාති අත්ථො। <b>ඛඤ්ඤතී</b>ති ගුණඛණනං පාපුණාති। <b>ඉමෙ ඛො, ආනන්ද, ඡ පුග්ගලා</b>ති ද්වෙ සොරතා, ද්වෙ අධිගතකොධමානලොභධම්මා, ද්වෙ අධිගතකොධමානවචීසඞ්ඛාරාති ඉමෙ ඡ පුග්ගලා। <b>ගති</b>න්ති ඤාණගතිං। <b>එකඞ්ගහීනා</b>ති එකෙකෙන ගුණඞ්ගෙන හීනා। පූරණො සීලෙන විසෙසී අහොසි, ඉසිදත්තො පඤ්ඤාය। පූරණස්ස සීලං ඉසිදත්තස්ස පඤ්ඤාඨානෙ ඨිතං, ඉසිදත්තස්ස පඤ්ඤා පූරණස්ස සීලට්ඨානෙ ඨිතාති।
sub:3:ඉණසුත්තවණ්ණනා
bod:45:තතියෙ <b>දාලිද්දිය</b>න්ති දලිද්දභාවො। <b>කාමභොගිනො</b>ති කාමෙ භුඤ්ජනකසත්තස්ස। <b>අස්සකො</b>ති අත්තනො සන්තකෙන රහිතො। <b>අනාළ්හිකො</b>ති න අඩ්ඪො। <b>ඉණං ආදියතී</b>ති ජීවිතුං අසක්කොන්තො ඉණං ආදියති। <b>වඩ්ඪිං පටිස්සුණාතී</b>ති දාතුං අසක්කොන්තො වඩ්ඪිං දස්සාමීති පටිජානාති। <b>අනුචරන්තිපි න</b>න්ති පරිසමජ්ඣගණමජ්ඣාදීසු ආතපඨපනපංසුඔකිරණාදීහි විප්පකාරං පාපෙන්තො පච්ඡතො පච්ඡතො අනුබන්ධන්ති। <b>සද්ධා නත්ථී</b>ති ඔකප්පනකසද්ධාමත්තකම්පි නත්ථි। <b>හිරී නත්ථී</b>ති හිරීයනාකාරමත්තකම්පි නත්ථි। <b>ඔත්තප්පං</b> <pb P=3.377/> <b>නත්ථී</b>ති භායනාකාරමත්තකම්පි නත්ථි। <b>වීරියං නත්ථී</b>ති කායිකවීරියමත්තකම්පි නත්ථි। <b>පඤ්ඤා නත්ථී</b>ති කම්මස්සකතපඤ්ඤාමත්තකම්පි <pb V=3.118/> නත්ථි। <b>ඉණාදානස්මිං වදාමී</b>ති ඉණග්ගහණං වදාමි। <b>මා මං ජඤ්ඤූ</b>ති මා මං ජානාතු।
bod:<b>දාලිද්දියං දුක්ඛ</b>න්ති ධනදලිද්දභාවො දුක්ඛං। <b>කාමලාභාභිජප්පින</b>න්ති කාමලාභං පත්ථෙන්තානං। <b>පාපකම්මවිනිබ්බයො</b>ති පාපකම්මවඩ්ඪකො। <b>සංසප්පතී</b>ති පරිප්ඵන්දති। <b>ජාන</b>න්ති ජානන්තො। <b>යස්ස විප්පටිසාරජා</b>ති යෙ අස්ස <pb M=3.116/> විප්පටිසාරතො ජාතා। <b>යොනිමඤ්ඤතර</b>න්ති එකං තිරච්ඡානයොනිං। <b>දදං චිත්තං පසාදය</b>න්ති චිත්තං පසාදෙන්තො දදමානො।
bod:<b>කටග්ගාහො</b>ති ජයග්ගාහො, අනපරාධග්ගාහො හොති। <b>ඝරමෙසිනො</b>ති ඝරාවාසං පරියෙසන්තස්ස වසමානස්ස වා। <b>චාගො පුඤ්ඤං පවඩ්ඪතී</b>ති චාගොති සඞ්ඛං ගතං පුඤ්ඤං වඩ්ඪති। චාගා පුඤ්ඤන්ති වා පාඨො। <b>පතිට්ඨිතා</b>ති පතිට්ඨිතසද්ධා නාම සොතාපන්නස්ස සද්ධා। <b>හිරිමනො</b>ති හිරිසම්පයුත්තචිත්තො। <b>නිරාමිසං සුඛ</b>න්ති තීණි ඣානානි නිස්සාය උප්පජ්ජනකසුඛං। <b>උපෙක්ඛ</b>න්ති චතුත්ථජ්ඣානුපෙක්ඛං। <b>ආරද්ධවීරියො</b>ති පරිපුණ්ණපග්ගහිතවීරියො। <b>ඣානානි</b> <pb P=3.378/> <b>උපසම්පජ්ජා</b>ති චත්තාරි ඣානානි පත්වා। <b>එකොදි නිපකො සතො</b>ති එකග්ගචිත්තො කම්මස්සකතඤාණසතීහි ච සමන්නාගතො।
bod:<b>එවං ඤත්වා යථාභූත</b>න්ති එවං එත්තකං කාරණං යථාසභාවං ජානිත්වා। <b>සබ්බසංයොජනක්ඛයෙ</b>ති නිබ්බානෙ। <b>සබ්බසො</b>ති සබ්බාකාරෙන। <b>අනුපාදායා</b>ති අග්ගහෙත්වා। <b>සම්මා චිත්තං විමුච්චතී</b>ති ඉදං වුත්තං හොති – සබ්බසංයොජනක්ඛයසඞ්ඛාතෙ නිබ්බානෙ සබ්බසො අනුපාදියිත්වා සම්මා හෙතුනා නයෙන මග්ගචිත්තං විමුච්චති। “එතං ඤත්වා යථාභූතං, සබ්බසංයොජනක්ඛය”න්තිපි පාළියං ලිඛිතං, තස්ස එතං සබ්බසංයොජනක්ඛයසඞ්ඛාතං නිබ්බානං යථාභූතං ඤත්වාති අත්ථො। පුරිමපච්ඡිමෙහි පන සද්ධිං න ඝටීයති।
bod:<b>තස්ස සම්මා විමුත්තස්සා</b>ති තස්ස සම්මා විමුත්තස්ස ඛීණාසවස්ස। <b>ඤාණං හොතී</b>ති පච්චවෙක්ඛණඤාණං හොති। <b>තාදිනො</b>ති තංසණ්ඨිතස්ස। <b>අකුප්පා</b>ති අකුප්පාරම්මණත්තා කුප්පකාරණානං කිලෙසානඤ්ච අභාවෙන අකුප්පා। <b>විමුත්තී</b>ති මග්ගවිමුත්තිපි ඵලවිමුත්තිපි। <b>භවසංයොජනක්ඛයෙ</b>ති භවසංයොජනක්ඛයසඞ්ඛාතෙ නිබ්බානෙ භවසංයොජනානඤ්ච ඛයන්තෙ උප්පන්නා। <b>එතං ඛො පරමං ඤාණ</b>න්ති එතං මග්ගඵලඤාණං පරමඤාණං නාම। <b>සුඛමනුත්තර</b>න්ති එතදෙව මග්ගඵලසුඛං අනුත්තරං <pb V=3.119/> සුඛං නාම। <b>ආණණ්යමුත්තම</b>න්ති සබ්බෙසං අණණානං ඛීණාසවො උත්තමඅණණො <pb P=3.379/>, තස්මා අරහත්තඵලං ආණණ්යමුත්තමන්ති අරහත්තඵලෙන දෙසනාය කූටං ගණ්හි। ඉමස්මිඤ්ච සුත්තෙ වට්ටමෙව කථෙත්වා ගාථාසු වට්ටවිවට්ටං කථිතන්ති।
sub:4:මහාචුන්දසුත්තවණ්ණනා
bod:46:චතුත්ථෙ <pb M=3.117/> <b>චෙතීසූ</b>ති චෙතිරට්ඨෙ। <b>සයංජාතිය</b>න්ති එවංනාමකෙ නිගමෙ। <b>මහාචුන්දො</b>ති ධම්මසෙනාපතිස්ස කනිට්ඨභාතිකො। ධම්මෙ යොගො අනුයොගො එතෙසන්ති <b>ධම්මයොගා</b>। ධම්මකථිකානං එතං නාමං। ඣායන්තීති <b>ඣායී। අපසාදෙන්තී</b>ති ඝට්ටෙන්ති හිංසන්ති। <b>ඣායන්තී</b>ති චින්තෙන්ති। <b>පජ්ඣායන්තී</b>තිආදීනි උපසග්ගවසෙන වඩ්ඪිතානි। <b>කිමිමෙ ඣායන්තී</b>ති කිං නාම ඉමෙ ඣායන්ති। <b>කින්තිමෙ ඣායන්තී</b>ති කිමත්ථං ඉමෙ ඣායන්ති। <b>කථං ඉමෙ ඣායන්තී</b>ති කෙන කාරණෙන ඉමෙ ඣායන්ති। <b>අමතං ධාතුං කායෙන ඵුසිත්වා විහරන්තී</b>ති මරණවිරහිතං නිබ්බානධාතුං සන්ධාය කම්මට්ඨානං ගහෙත්වා විහරන්තා අනුක්කමෙන තං නාමකායෙන ඵුසිත්වා විහරන්ති। <b>ගම්භීරං අත්ථපද</b>න්ති ගුළ්හං පටිච්ඡන්නං ඛන්ධධාතුආයතනාදිඅත්ථං। <b>පඤ්ඤාය</b> <pb P=3.380/> <b>අතිවිජ්ඣ පස්සන්තී</b>ති සහවිපස්සනාය මග්ගපඤ්ඤාය පටිවිජ්ඣිත්වා පස්සන්ති। ඉමස්මිං පනත්ථෙ සම්මසනපටිවෙධපඤ්ඤාපි උග්ගහපරිපුච්ඡාපඤ්ඤාපි වට්ටතියෙවාති।
sub:5-6:සන්දිට්ඨිකසුත්තද්වයවණ්ණනා
bod:47-48:පඤ්චමෙ <b>සන්තං වා අජ්ඣත්ත</b>න්ති නියකජ්ඣත්තෙ විජ්ජමානං। <b>ලොභො</b>තිආදීහි තීණි අකුසලමූලානි දස්සිතානි। <b>ලොභධම්මා</b>තිආදීහි තංසම්පයුත්තකා ධම්මා। ඡට්ඨෙ <b>කායසන්දොස</b>න්ති කායද්වාරස්ස දුස්සනාකාරං। සෙසද්වයෙපි එසෙව නයො। ඉමෙසු ද්වීසු සුත්තෙසු පච්චවෙක්ඛණාව කථිතා।
sub:7:ඛෙමසුත්තවණ්ණනා
bod:49:සත්තමෙ <b>වුසිතවා</b>ති වුත්ථබ්රහ්මචරියවාසො। <b>කතකරණීයො</b>ති චතූහි මග්ගෙහි කත්තබ්බං කත්වා ඨිතො। <b>ඔහිතභාරො</b>ති ඛන්ධභාරං කිලෙසභාරං අභිසඞ්ඛාරභාරඤ්ච ඔතාරෙත්වා ඨිතො। <b>අනුප්පත්තසදත්ථො</b>ති <pb V=3.120/> සදත්ථො වුච්චති අරහත්තං, තං පත්තොති අත්ථො। <b>පරික්ඛීණභවසංයොජනො</b>ති ඛීණභවබන්ධනො। <b>සම්මදඤ්ඤා විමුත්තො</b>ති සම්මා හෙතුනා කාරණෙන ජානිත්වා විමුත්තො। <b>තස්ස න එවං හොති අත්ථි මෙ සෙය්යොති වා</b>තිආදීහි සෙය්යස්ස සෙය්යොහමස්මීති මානාදයො තයො මානා පටික්ඛිත්තා। න හි ඛීණාසවස්ස “අත්ථි මය්හං සෙය්යො, අත්ථි සදිසො, අත්ථි හීනො”ති මානො හොති। <b>නත්ථි මෙ සෙය්යො</b>තිආදීහිපි තෙයෙව <pb M=3.118/> පටික්ඛිත්තා। න හි ඛීණාසවස්ස “අහමෙව සෙය්යො, අහං සදිසො, අහං හීනො, අඤ්ඤෙ සෙය්යාදයො නත්ථී”ති එවං මානො හොති।
bod:<b>අචිරපක්කන්තෙසූ</b>ති <pb P=3.381/> අරහත්තං බ්යාකරිත්වා අචිරංයෙව පක්කන්තෙසු। <b>අඤ්ඤං බ්යාකරොන්තී</b>ති අරහත්තං කථෙන්ති। <b>හසමානකා මඤ්ඤෙ අඤ්ඤං බ්යාකරොන්තී</b>ති හසමානා විය කථෙන්ති। <b>විඝාතං ආපජ්ජන්තී</b>ති දුක්ඛං ආපජ්ජන්ති।
bod:<b>න උස්සෙසු න ඔමෙසු, සමත්තෙ නොපනීයරෙ</b>ති එත්ථ <b>උස්සා</b>ති උස්සිතතා සෙය්යපුග්ගලා। <b>ඔමා</b>ති හීනා। <b>සමත්තො</b>ති සදිසො। ඉති ඉමෙසු තීසුපි සෙය්යහීනසදිසෙසු ඛීණාසවා මානෙන න උපනීයරෙ, න උපනෙන්ති, න උපගච්ඡන්තීති අත්ථො। <b>ඛීණා ජාතී</b>ති ඛීණා තෙසං ජාති। <b>වුසිතං බ්රහ්මචරිය</b>න්ති වුත්ථං මග්ගබ්රහ්මචරියං। <b>චරන්ති සංයොජනවිප්පමුත්තා</b>ති සබ්බසංයොජනෙහි විමුත්තා හුත්වා චරන්ති। සුත්තෙපි ගාථායම්පි ඛීණාසවො කථිතො।
sub:8:ඉන්ද්රියසංවරසුත්තවණ්ණනා
bod:50:අට්ඨමෙ <b>හතූපනිසං හොතී</b>ති හතූපනිස්සයං හොති। <b>සීලවිපන්නස්සා</b>ති විපන්නසීලස්ස। <b>යථාභූතඤාණදස්සන</b>න්ති තරුණවිපස්සනාඤාණං। <b>නිබ්බිදාවිරාගො</b>ති එත්ථ නිබ්බිදා බලවවිපස්සනා, විරාගො අරියමග්ගො। <b>විමුත්තිඤාණදස්සන</b>න්ති එත්ථ <b>විමුත්තී</b>ති අරහත්තඵලං, <b>ඤාණදස්සන</b>න්ති පච්චවෙක්ඛණඤාණං। <b>උපනිස්සයසම්පන්නං හොතී</b>ති සම්පන්නඋපනිස්සයං හොති। ඉමස්මිං සුත්තෙ සීලානුරක්ඛණඉන්ද්රියසංවරො කථිතො।
sub:9:ආනන්දසුත්තවණ්ණනා
bod:51:නවමෙ <pb V=3.121/> <b>කිත්තාවතා</b>ති කිත්තකෙන। <b>අස්සුතඤ්චෙවා</b>ති අඤ්ඤස්මිං කාලෙ අස්සුතපුබ්බං। <b>න සම්මොසං ගච්ඡන්තී</b>ති විනාසං න ගච්ඡන්ති। <b>චෙතසො සම්ඵුට්ඨපුබ්බා</b>ති චිත්තෙන ඵුසිතපුබ්බා। <b>සමුදාචරන්තී</b>ති <pb P=3.382/> මනොද්වාරෙ චරන්ති। <b>අවිඤ්ඤාතඤ්ච විජානාතී</b>ති අඤ්ඤස්මිං කාලෙ අවිඤ්ඤාතකාරණං ජානාති। <b>පරියාපුණාතී</b>ති වළඤ්ජෙති කථෙති। <b>දෙසෙතී</b>ති පකාසෙති। <b>පරං වාචෙතී</b>ති පරං උග්ගණ්හාපෙති।
bod:<b>ආගතාගමා</b>ති <pb M=3.119/> දීඝාදීසු යො කොචි ආගමො ආගතො එතෙසන්ති ආගතාගමා। <b>ධම්මධරා</b>ති සුත්තන්තපිටකධරා। <b>විනයධරා</b>ති විනයපිටකධරා। <b>මාතිකාධරා</b>ති ද්වෙපාතිමොක්ඛධරා। <b>පරිපුච්ඡතී</b>ති අනුසන්ධිපුබ්බාපරං පුච්ඡති। <b>පරිපඤ්හතී</b>ති ඉදඤ්චිදඤ්ච පුච්ඡිස්සාමීති පරිතුලති පරිච්ඡින්දති। <b>ඉදං, භන්තෙ, කථ</b>න්ති, භන්තෙ, ඉදං අනුසන්ධිපුබ්බාපරං කථං හොතීති පුච්ඡති। <b>ඉමස්ස ක්වත්ථො</b>ති ඉමස්ස භාසිතස්ස කො අත්ථොති පුච්ඡති। <b>අවිවට</b>න්ති අවිවරිතං। <b>විවරන්තී</b>ති පාකටං කරොන්ති। <b>කඞ්ඛාඨානියෙසූ</b>ති කඞ්ඛාය කාරණභූතෙසු। තත්ථ යස්මිං ධම්මෙ කඞ්ඛා උප්පජ්ජති, ස්වෙව කඞ්ඛාඨානියො නාමාති වෙදිතබ්බො।
sub:10:ඛත්තියසුත්තවණ්ණනා
bod:52:දසමෙ <b>භොගාධිප්පායා</b>ති භොගසංහරණත්ථං ඨපිතාධිප්පායා පවත්තඅජ්ඣාසයා। <b>පඤ්ඤූපවිචාරා</b>ති පඤ්ඤවන්තො භවෙය්යාමාති එවං පඤ්ඤත්ථාය පවත්තූපවිචාරා। අයමෙව නෙසං විචාරො චිත්තෙ උපවිචරති। <b>බලාධිට්ඨානා</b>ති <pb P=3.383/> බලකායාධිට්ඨානා। බලකායඤ්හි ලද්ධා තෙ ලද්ධපතිට්ඨා නාම හොන්ති। <b>පථවිභිනිවෙසා</b>ති පථවිසාමිනො භවිස්සාමාති එවං පථවිඅත්ථාය කතචිත්තාභිනිවෙසා। <b>ඉස්සරියපරියොසානා</b>ති රජ්ජාභිසෙකපරියොසානා। අභිසෙකඤ්හි පත්වා තෙ පරියොසානප්පත්තා නාම හොන්ති। ඉමිනා නයෙන සබ්බත්ථ අත්ථො වෙදිතබ්බො।
bod:සෙසපදෙසු පනෙත්ථ අයමධිප්පායො – බ්රාහ්මණා තාව මන්තෙ ලභිත්වා ලද්ධපතිට්ඨා නාම හොන්ති, ගහපතිකා යංකිඤ්චි සිප්පං, ඉත්ථී කුලදායජ්ජසාමිකං පුත්තං, චොරා යංකිඤ්චි ආවුධසත්ථං <pb V=3.122/>, සමණා සීලපරිපුණ්ණා ලද්ධපතිට්ඨා නාම හොන්ති। තස්මා <b>මන්තාධිට්ඨානා</b>තිආදීනි වුත්තානි।
bod:බ්රාහ්මණානඤ්ච “යඤ්ඤං යජිස්සාමා”ති චිත්තං අභිනිවිසති, බ්රහ්මලොකෙ පත්තෙ පරියොසානප්පත්තා නාම හොන්ති। තස්මා තෙ <b>යඤ්ඤාභිනිවෙසා බ්රහ්මලොකපරියොසානා</b>ති වුත්තා। කම්මන්තකරණත්ථාය මනො එතෙසං අභිනිවිසතීති <b>කම්මන්තාභිනිවෙසා</b>। කම්මෙ නිට්ඨිතෙ පරියොසානප්පත්තා නාම හොන්තීති <b>නිට්ඨිතකම්මන්තපරියොසානා</b>।
bod:<b>පුරිසාධිප්පායා</b>ති පුරිසෙසු පවත්තඅජ්ඣාසයා। අලඞ්කාරත්ථාය මනො උපවිචරති එතිස්සාති <b>අලඞ්කාරූපවිචාරා</b>। අසපත්තී හුත්වා එකිකාව <pb M=3.120/> ඝරෙ වසෙය්යන්ති එවමස්සා චිත්තං අභිනිවිසතීති <b>අසපත්තීභිනිවෙසා</b>। ඝරාවාසිස්සරියෙ ලද්ධෙ පරියොසානප්පත්තා නාම හොන්තීති ඉස්සරියපරියොසානා।
bod:පරභණ්ඩස්ස <pb P=3.384/> ආදානෙ අධිප්පායො එතෙසන්ති <b>ආදානාධිප්පායා</b>। ගහනෙ නිලීයනට්ඨානෙ එතෙසං මනො උපවිචරතීති <b>ගහනූපවිචාරා</b>। අන්ධකාරත්ථාය එතෙසං චිත්තං අභිනිවිසතීති <b>අන්ධකාරාභිනිවෙසා</b>। අදස්සනප්පත්තා පරියොසානප්පත්තා හොන්තීති <b>අදස්සනපරියොසානා</b>।
bod:අධිවාසනක්ඛන්තියඤ්ච සුචිභාවසීලෙ ච අධිප්පායො එතෙසන්ති <b>ඛන්තිසොරච්චාධිප්පායා</b>। අකිඤ්චනභාවෙ නිග්ගහණභාවෙ චිත්තං එතෙසං අභිනිවිසතීති <b>ආකිඤ්චඤ්ඤාභිනිවෙසා</b>। නිබ්බානප්පත්තා පරියොසානප්පත්තා හොන්තීති <b>නිබ්බානපරියොසානා</b>।
sub:11:අප්පමාදසුත්තවණ්ණනා
bod:53:එකාදසමෙ <b>සමධිග්ගය්හා</b>ති සුට්ඨු ගණ්හිත්වා। <b>ජඞ්ගලානං පාණාන</b>න්ති පථවීතලචාරීනං සපාදකපාණානං। <b>පදජාතානී</b>ති පදානි। <b>සමොධානං ගච්ඡන්තී</b>ති ඔධානං උපනික්ඛෙපං ගච්ඡන්ති। <b>අග්ගමක්ඛායතී</b>ති සෙට්ඨං අක්ඛායති। <b>පබ්බජලායකො</b>ති පබ්බජතිණච්ඡෙදකො। <b>ඔධුනාතී</b>ති හෙට්ඨා මුඛං ධුනාති। <b>නිධුනාතී</b>ති උභොහි පස්සෙහි ධුනාති। <b>නිච්ඡාදෙතී</b>ති බාහාය වා පහරති, රුක්ඛෙ වා පහරති। <b>අම්බපිණ්ඩියා</b>ති අම්බඵලපිණ්ඩියා। <b>වණ්ටූපනිබන්ධනානී</b>ති <pb P=3.385/> වණ්ටෙ උපනිබන්ධනානි <pb V=3.123/>, වණ්ටෙ වා පතිට්ඨිතානි। <b>තදන්වයානි භවන්තී</b>ති වණ්ටානුවත්තකානි භවන්ති, අම්බපිණ්ඩිදණ්ඩකානුවත්තකානි භවන්තීතිපි අත්ථො। <b>ඛුද්දරාජානො</b>ති ඛුද්දකරාජානො, පකතිරාජානො වා।
sub:12:ධම්මිකසුත්තවණ්ණනා
bod:54:ද්වාදසමෙ <b>සබ්බසො</b>ති සබ්බෙසු। <b>සත්තසු විහාරෙසූ</b>ති සත්තසු පරිවෙණෙසු। <b>පරිභාසතී</b>ති පරිභවති භයං උපදංසෙති। <b>විහිංසතී</b>ති විහෙඨෙති। <b>විතුදතී</b>ති විජ්ඣති। <b>රොසෙති වාචායා</b>ති වාචාය ඝට්ටෙති। <b>පක්කමන්තී</b>ති දිසා පක්කමන්ති। <b>න සණ්ඨහන්තී</b>ති නප්පතිට්ඨහන්ති। <b>රිඤ්චන්තී</b>ති <pb M=3.121/> ඡඩ්ඩෙන්ති විස්සජ්ජෙන්ති। <b>පබ්බාජෙය්යාමා</b>ති නීහරෙය්යාම। <b>හන්දා</b>ති වවස්සග්ගත්ථෙ නිපාතො। <b>අල</b>න්ති යුත්තමෙතං, යං තං පබ්බාජෙය්යුන්ති අත්ථො। <b>කිං තෙ ඉමිනා</b>ති කිං තව ඉමිනා ජාතිභූමියං වාසෙන। <b>තීරදස්සිං සකුණ</b>න්ති දිසාකාකං। <b>මුඤ්චන්තී</b>ති දිසාදස්සනත්ථං විස්සජ්ජෙන්ති। <b>සාමන්තා</b>ති අවිදූරෙ। සමන්තාතිපි පාඨො, සමන්තතොති අත්ථො। <b>අභිනිවෙසො</b>ති පත්ථරිත්වා ඨිතසාඛානං නිවෙසො। <b>මූලසන්තානකාන</b>න්ති මූලානං නිවෙසො।
bod:<b>ආළ්හකථාලිකා</b>ති තණ්ඩුලාළ්හකස්ස භත්තපචනථාලිකා। <b>ඛුද්දං මධු</b>න්ති ඛුද්දමක්ඛිකාහි කතං දණ්ඩකමධුං। <b>අනෙලක</b>න්ති <pb P=3.386/> නිද්දොසං। <b>න ච සුදං අඤ්ඤමඤ්ඤස්ස ඵලානි හිංසන්තී</b>ති අඤ්ඤමඤ්ඤස්ස කොට්ඨාසෙ ඵලානි න හිංසන්ති। අත්තනො කොට්ඨාසෙහි මූලං වා තචං වා පත්තං වා ඡින්දන්තො නාම නත්ථි, අත්තනො අත්තනො සාඛාය හෙට්ඨා පතිතානෙව පරිභුඤ්ජන්ති। අඤ්ඤස්ස කොට්ඨාසතො අඤ්ඤස කොට්ඨාසං පරිවත්තිත්වා ගතම්පි “න අම්හාකං සාඛාය ඵල”න්ති ඤත්වා නො ඛාදන්ති। <b>යාවදත්ථං භක්ඛිත්වා</b>ති කණ්ඨප්පමාණෙන ඛාදිත්වා। <b>සාඛං භඤ්ජිත්වා</b>ති ඡත්තප්පමාණමත්තං ඡින්දිත්වා ඡායං කත්වා පක්කාමි। <b>යත්ර හි නාමා</b>ති යො හි නාම। <b>පක්කමිස්සතී</b>ති පක්කන්තො। <b>නාදාසී</b>ති දෙවතාය ආනුභාවෙන ඵලමෙව න ගණ්හි। එවඤ්හි සා අධිට්ඨාසි।
bod:<b>තෙනුපසඞ්කමී</b>ති ජනපදවාසීහි ගන්ත්වා, “මහාරාජ, රුක්ඛො ඵලං න ගණ්හි, අම්හාකං නු ඛො දොසො තුම්හාක”න්ති වුත්තෙ “නෙව මය්හං දොසො අත්ථි, න ජානපදානං, අම්හාකං විජිතෙ අධම්මො නාම න වත්තති, කෙන නු ඛො කාරණෙන රුක්ඛො න ඵලිතො, සක්කං උපසඞ්කමිත්වා පුච්ඡිස්සාමී”ති <pb V=3.124/> චින්තෙත්වා යෙන සක්කො දෙවානමින්දො තෙනුපසඞ්කමි। <b>පවත්තෙසී</b>ති පරිවත්තෙසි। <b>උම්මූලමකාසී</b>ති උද්ධංමූලං අකාසි। <b>අපි නු ත්ව</b>න්ති අපි නු තව। <b>අට්ඨිතායෙවා</b>ති අට්ඨිතාය එව। <b>සච්ඡවීනී</b>ති සමානච්ඡවීනි පකතිට්ඨානෙ ඨිතානි। <b>න පච්චක්කොසතී</b>ති නප්පටික්කොසති। <b>රොසන්ත</b>න්ති ඝට්ටෙන්තං। <b>භණ්ඩන්ත</b>න්ති පහරන්තං।
bod:<b>සුනෙත්තො</b>ති <pb P=3.387/> නෙත්තා වුච්චන්ති අක්ඛීනි, තෙසං සුන්දරතාය සුනෙත්තො। <b>තිත්ථකරො</b>ති සුගතිඔගාහනතිත්ථස්ස කාරකො। <b>වීතරාගො</b>ති වික්ඛම්භනවසෙන <pb M=3.122/> විගතරාගො। <b>පසවතී</b>ති පටිලභති। <b>දිට්ඨිසම්පන්න</b>න්ති දස්සනසම්පන්නං, සොතාපන්නන්ති අත්ථො। <b>ඛන්ති</b>න්ති අත්තනො ගුණඛණනං। <b>යථාමං සබ්රහ්මචාරීසූ</b>ති යථා ඉමං සබ්රහ්මචාරීසු අක්කොසනපරිභාසනං, අඤ්ඤං එවරූපං ගුණඛන්තිං න වදාමීති අත්ථො। <b>න නො සමසබ්රහ්මචාරීසූ</b>ති එත්ථ සමජනො නාම සකජනො වුච්චති। තස්මා න නො සකෙසු සමානබ්රහ්මචාරීසු චිත්තානි පදුට්ඨානි භවිස්සන්තීති අයමෙත්ථ අත්ථො।
bod:<b>ජොතිපාලො ච ගොවින්දො</b>ති නාමෙන ජොතිපාලො ඨානෙන මහාගොවින්දො। <b>සත්තපුරොහිතො</b>ති රෙණුආදීනං සත්තන්නං රාජූනං පුරොහිතො। <b>අහිංසකා අතීතංසෙ</b>ති එතෙ ඡ සත්ථාරො අතීතංසෙ අහිංසකා අහෙසුං। <b>නිරාමගන්ධා</b>ති කොධාමගන්ධෙන නිරාමගන්ධා। <b>කරුණෙවිමුත්තා</b>ති කරුණජ්ඣානෙ අධිමුත්තා, කරුණාය ච කරුණාපුබ්බභාගෙ ච ඨිතා। <b>යෙතෙ</b>ති එතෙ, අයමෙව වා පාඨො। <b>න සාධුරූපං ආසීදෙ</b>ති සාධුසභාවං න ඝට්ටෙය්ය। <b>දිට්ඨිට්ඨානප්පහායින</b>න්ති <pb P=3.388/> ද්වාසට්ඨිදිට්ඨිගතප්පහායිනං। <b>සත්තමො</b>ති අරහත්තතො පට්ඨාය සත්තමො। <b>අවීතරාගො</b>ති අවිගතරාගො। එතෙන අනාගාමිභාවං පටික්ඛිපති। <b>පඤ්චින්ද්රියා මුදූ</b>ති පඤ්ච විපස්සනින්ද්රියානි මුදූනි। තස්ස හි තානි සකදාගාමිං උපාදාය මුදූනි නාම හොන්ති। <b>විපස්සනා</b>ති සඞ්ඛාරපරිග්ගහඤාණං। <b>පුබ්බෙව උපහඤ්ඤතී</b>ති පඨමතරඤ්ඤෙව උපහඤ්ඤති। <b>අක්ඛතො</b>ති ගුණඛණනෙන අක්ඛතො අනුපහතො හුත්වා। සෙසං සබ්බත්ථ උත්තානමෙවාති।
cen:ධම්මිකවග්ගො පඤ්චමො।
cen:පඨමපණ්ණාසකං නිට්ඨිතං।
tit:2:දුතියපණ්ණාසකං
