cha:2:බලවග්ගො
sub:1:අනනුස්සුතසුත්තවණ්ණනා
bod:11:දුතියස්ස <pb M=3.4/> පඨමෙ <b>පුබ්බාහං, භික්ඛවෙ, අනනුස්සුතෙසු ධම්මෙසූ</b>ති අහං, භික්ඛවෙ, පුබ්බෙ අනනුස්සුතෙසු චතූසු සච්චධම්මෙසු। <b>අභිඤ්ඤාවොසානපාරමිප්පත්තො පටිජානාමී</b>ති චතූසු සච්චෙසු චතූහි මග්ගෙහි සොළසවිධස්ස කිච්චස්ස කරණෙන අභිජානිත්වා වොසානපාරමිං සබ්බෙසං කිච්චානං නිට්ඨිතත්තා කතකිච්චභාවං පාරං පත්තො පටිජානාමීති මහාබොධිපල්ලඞ්කෙ අත්තනො ආගමනීයගුණං දස්සෙති। <b>තථාගතස්සා</b>ති අට්ඨහි කාරණෙහි තථාගතස්ස। <b>තථාගතබලානී</b>ති යථා තෙහි ගන්තබ්බං, තථෙව ගතානි පවත්තානි ඤාණබලානි। <b>ආසභං ඨාන</b>න්ති සෙට්ඨට්ඨානං। <b>සීහනාද</b>න්ති අභීතනාදං। <b>බ්රහ්මචක්ක</b>න්ති සෙට්ඨචක්කං। <b>පවත්තෙතී</b>ති කථෙති।
sub:2:කූටසුත්තවණ්ණනා
bod:12:දුතියෙ <pb P=3.226/> <b>සෙඛබලානී</b>ති සෙඛානං ඤාණබලානි। <b>අග්ග</b>න්ති උත්තමං। සෙසබලානි ගොපානසියො කූටං විය සඞ්ගණ්හාතීති <b>සඞ්ගාහිකං</b>। තානෙව බලානි සංහතානි කරොතීති <b>සඞ්ඝාතනියං</b>।
sub:3:සංඛිත්තසුත්තවණ්ණනා
bod:13:තතියෙ <pb V=3.5/> තත්ථ මුට්ඨස්සච්චෙ න කම්පතීති <b>සතිබලං</b>। උද්ධච්චෙ න කම්පතීති <b>සමාධිබලං</b>।
sub:4:විත්ථතසුත්තවණ්ණනා
bod:14:චතුත්ථෙ <b>සතිනෙපක්කෙනා</b>ති එත්ථ නෙපක්කං වුච්චති පඤ්ඤා, සා සතියා උපකාරකභාවෙන ගහිතා।
sub:5:දට්ඨබ්බසුත්තවණ්ණනා
bod:15:පඤ්චමෙ සවිසයස්මිංයෙව ලොකියලොකුත්තරධම්මෙ කථෙතුං <b>කත්ථ ච, භික්ඛවෙ, සද්ධාබලං දට්ඨබ්බ</b>න්තිආදිමාහ। යථා හි චත්තාරො සෙට්ඨිපුත්තා, රාජාති රාජපඤ්චමෙසු සහායෙසු “නක්ඛත්තං කීළිස්සාමා”ති වීථිං ඔතිණ්ණෙසු එකස්ස සෙට්ඨිපුත්තස්ස ගෙහං ගතකාලෙ ඉතරෙ චත්තාරො <pb M=3.5/> තුණ්හී නිසීදන්ති, ගෙහසාමිකොව “ඉමෙසං ඛාදනීයං භොජනීයං දෙථ, ගන්ධමාලාලඞ්කාරාදීනි දෙථා”ති ගෙහෙ විචාරෙති। දුතියතතියචතුත්ථස්ස ගෙහං ගතකාලෙ ඉතරෙ චත්තාරො තුණ්හී නිසීදන්ති, ගෙහසාමිකොව “ඉමෙසං ඛාදනීයං භොජනීයං දෙථ, ගන්ධමාලාලඞ්කාරාදීනි දෙථා”ති ගෙහෙ විචාරෙති। අථ සබ්බපච්ඡා රඤ්ඤො ගෙහං ගතකාලෙ කිඤ්චාපි රාජා සබ්බත්ථ ඉස්සරො, ඉමස්මිං පන කාලෙ අත්තනො ගෙහෙයෙව “ඉමෙසං ඛාදනීයං භොජනීයං දෙථ, ගන්ධමාලාලඞ්කාරාදීනි දෙථා”ති විචාරෙති, එවමෙවං සද්ධාපඤ්චමෙසු බලෙසු තෙසු සහායෙසු එකතො වීථිං ඔතරන්තෙසු විය එකාරම්මණෙ උප්පජ්ජමානෙසුපි යථා පඨමස්ස ගෙහෙ ඉතරෙ චත්තාරො තුණ්හී නිසීදන්ති, ගෙහසාමිකොව විචාරෙති, එවං සොතාපත්තියඞ්ගානි පත්වා අධිමොක්ඛලක්ඛණං සද්ධාබලමෙව ජෙට්ඨකං හොති පුබ්බඞ්ගමං, සෙසානි තදන්වයානි හොන්ති। යථා දුතියස්ස ගෙහෙ ඉතරෙ චත්තාරො තුණ්හී නිසීදන්ති, ගෙහසාමිකොව විචාරෙති, එවං සම්මප්පධානානි පත්වා පග්ගහලක්ඛණං වීරියබලමෙව ජෙට්ඨකං හොති පුබ්බඞ්ගමං <pb P=3.227/>, සෙසානි තදන්වයානි හොන්ති। යථා තතියස්ස ගෙහෙ ඉතරෙ චත්තාරො තුණ්හී නිසීදන්ති, ගෙහසාමිකොව විචාරෙති, එවං සතිපට්ඨානානි පත්වා උපට්ඨානලක්ඛණං සතිබලමෙව ජෙට්ඨකං හොති පුබ්බඞ්ගමං, සෙසානි තදන්වයානි හොන්ති। යථා චතුත්ථස්ස ගෙහෙ ඉතරෙ චත්තාරො <pb V=3.6/> තුණ්හී නිසීදන්ති, ගෙහසාමිකොව විචාරෙති, එවං ඣානවිමොක්ඛෙ පත්වා අවික්ඛෙපලක්ඛණං සමාධිබලමෙව ජෙට්ඨකං හොති පුබ්බඞ්ගමං, සෙසානි තදන්වයානි හොන්ති। සබ්බපච්ඡා රඤ්ඤො ගෙහං ගතකාලෙ පන යථා ඉතරෙ චත්තාරො තුණ්හී නිසීදන්ති, රාජාව ගෙහෙ විචාරෙති, එවමෙව අරියසච්චානි පත්වා පජානනලක්ඛණං පඤ්ඤාබලමෙව ජෙට්ඨකං හොති පුබ්බඞ්ගමං, සෙසානි තදන්වයානි හොන්තීති එවමිධ පඤ්ච බලානි මිස්සකානි කථිතානි। ඡට්ඨං උත්තානත්ථමෙව। එවං පුරිමවග්ගෙ ච ඉධ ච අට්ඨසු සුත්තෙසු සෙඛබලානෙව කථිතානි। කරණ්ඩකොලවාසී මහාදත්තත්ථෙරො පනාහ – “හෙට්ඨා චතූසු සුත්තෙසු සෙඛබලානි කථිතානි, උපරි චතූසු අසෙඛබලානී”ති।
sub:7:පඨමහිතසුත්තවණ්ණනා
bod:17:සත්තමෙ සීලාදයො මිස්සකාව කථිතා। <b>විමුත්තී</b>ති අරහත්තඵලවිමුත්තියෙව। <b>විමුත්තිඤාණදස්සනං</b> පච්චවෙක්ඛණඤාණං, තං ලොකියමෙව।
sub:8-10:දුතියහිතසුත්තාදිවණ්ණනා
bod:18-20:අට්ඨමෙ <pb M=3.6/> දුස්සීලො බහුස්සුතො කථිතො, නවමෙ අප්පස්සුතො දුස්සීලො, දසමෙ බහුස්සුතො ඛීණාසවොති।
cen:බලවග්ගො දුතියො।
