cen:॥ නමො තස්ස භගවතො අරහතො සම්මාසම්බුද්ධස්ස॥
nik:මජ්ඣිමනිකායෙ
boo:මූලපණ්ණාස-අට්ඨකථා
sub:(පඨමො භාගො)
cha:ගන්ථාරම්භකථා
gax:කරුණාසීතලහදයං <pb V=1.1/> <pb M=1.1/> <pb P=1.1/>, පඤ්ඤාපජ්ජොතවිහතමොහතමං।
gae:සනරාමරලොකගරුං, වන්දෙ <b>සුගතං</b> ගතිවිමුත්තං॥
gax:බුද්ධොපි බුද්ධභාවං, භාවෙත්වා චෙව සච්ඡිකත්වා ච।
gae:යං උපගතො ගතමලං, වන්දෙ තමනුත්තරං <b>ධම්මං</b>॥
gax:සුගතස්ස ඔරසානං, පුත්තානං මාරසෙනමථනානං।
gae:අට්ඨන්නම්පි සමූහං, සිරසා වන්දෙ <b>අරියසඞ්ඝං</b>॥
gax:ඉති <pb V=1.2/> මෙ පසන්නමතිනො, රතනත්තයවන්දනාමයං පුඤ්ඤං।
gae:යං සුවිහතන්තරායො, හුත්වා තස්සානුභාවෙන॥
gax:මජ්ඣිමපමාණසුත්තඞ්කිතස්ස ඉධ <b>මජ්ඣිමාගමවරස්ස</b>।
gae:බුද්ධානුබුද්ධසංවණ්ණිතස්ස පරවාදමථනස්ස॥
gax:අත්ථප්පකාසනත්ථං, <b>අට්ඨකථා</b> ආදිතො වසිසතෙහි।
gae:පඤ්චහි යා සඞ්ගීතා, අනුසඞ්ගීතා ච පච්ඡාපි॥
gax:සීහළදීපං පන ආභතාථ වසිනා මහාමහින්දෙන।
gae:ඨපිතා සීහළභාසාය, දීපවාසීනමත්ථාය॥
gax:අපනෙත්වාන තතොහං, සීහළභාසං මනොරමං භාසං।
gae:තන්තිනයානුච්ඡවිකං, ආරොපෙන්තො විගතදොසං॥
gax:සමයං <pb M=1.2/> අවිලොමෙන්තො, ථෙරානං ථෙරවංසදීපානං।
gae:සුනිපුණවිනිච්ඡයානං, මහාවිහාරෙ නිවාසීනං॥
gax:හිත්වා පුනප්පුනාගතමත්ථං, අත්ථං පකාසයිස්සාමි।
gae:සුජනස්ස ච තුට්ඨත්ථං, චිරට්ඨිතත්ථඤ්ච ධම්මස්ස॥
gax:සීලකථා <pb P=1.2/> ධුතධම්මා, කම්මට්ඨානානි චෙව සබ්බානි।
gae:චරියාවිධානසහිතො, ඣානසමාපත්තිවිත්ථාරො॥
gax:සබ්බා ච අභිඤ්ඤායො, පඤ්ඤාසඞ්කලනනිච්ඡයො චෙව।
gae:ඛන්ධාධාතායතනින්ද්රියානි අරියානි චෙව චත්තාරි॥
gax:සච්චානි <pb V=1.3/> පච්චයාකාරදෙසනා සුපරිසුද්ධනිපුණනයා।
gae:අවිමුත්තතන්තිමග්ගා, විපස්සනාභාවනා චෙව॥
gax:ඉති පන සබ්බං යස්මා, <b>විසුද්ධිමග්ගෙ</b> මයා සුපරිසුද්ධං।
gae:වුත්තං තස්මා භිය්යො, න තං ඉධ විචාරයිස්සාමි॥
gax:“මජ්ඣෙ <b>විසුද්ධිමග්ගො,</b> එස චතුන්නම්පි ආගමානඤ්හි।
gae:ඨත්වා පකාසයිස්සති, තත්ථ යථාභාසිතමත්ථං”॥
gax:ඉච්චෙව කතො තස්මා, තම්පි ගහෙත්වාන සද්ධිමෙතාය।
gae:අට්ඨකථාය විජානථ, මජ්ඣිමසඞ්ගීතියා අත්ථන්ති॥
ssh:නිදානකථා
bod:1:තත්ථ <b>මජ්ඣිමසඞ්ගීති</b> නාම පණ්ණාසතො මූලපණ්ණාසා මජ්ඣිමපණ්ණාසා උපරිපණ්ණාසාති පණ්ණාසත්තයසඞ්ගහා। වග්ගතො එකෙකාය පණ්ණාසාය පඤ්ච පඤ්ච වග්ගෙ කත්වා පන්නරසවග්ගසමායොගා। සුත්තතො දියඩ්ඪසුත්තසතං ද්වෙ ච සුත්තන්තා। පදතො තෙවීසුත්තරපඤ්චසතාධිකානි අසීතිපදසහස්සානි। තෙනාහු පොරාණා –
gax:“අසීතිපදසහස්සානි, භිය්යො පඤ්චසතානි ච।
gae:පුන තෙවීසති වුත්තා, පදමෙවං වවත්ථිත”න්ති॥
bod:අක්ඛරතො <pb M=1.3/> සත්ත අක්ඛරසතසහස්සානි චත්තාලීසඤ්ච සහස්සානි තෙපඤ්ඤාසඤ්ච අක්ඛරානි। භාණවාරතො අසීති භාණවාරා තෙවීසපදාධිකො ච උපඩ්ඪභාණවාරො। අනුසන්ධිතො පුච්ඡානුසන්ධි-අජ්ඣාසයානුසන්ධි-යථානුසන්ධිවසෙන සඞ්ඛෙපතො තිවිධො අනුසන්ධි। විත්ථාරතො පනෙත්ථ තීණි අනුසන්ධිසහස්සානි නව ච සතානි හොන්ති। තෙනාහු පොරාණා –
gax:“තීණි <pb V=1.4/> සන්ධිසහස්සානි, තථා නවසතානි ච।
gae:අනුසන්ධිනයා එතෙ, මජ්ඣිමස්ස පකාසිතා”ති॥
bod:තත්ථ පණ්ණාසාසු <b>මූලපණ්ණාසා</b> ආදි, වග්ගෙසු <b>මූලපරියායවග්ගො,</b> සුත්තෙසු <b>මූලපරියායසුත්තං</b>। තස්සාපි “එවං මෙ සුත”න්තිආදිකං ආයස්මතා ආනන්දෙන පඨමමහාසඞ්ගීතිකාලෙ වුත්තං නිදානමාදි। සා පනෙසා පඨමමහාසඞ්ගීති සුමඞ්ගලවිලාසිනියා දීඝනිකායට්ඨකථාය ආදිම්හි විත්ථාරිතා। තස්මා සා තත්ථ විත්ථාරිතනයෙනෙව වෙදිතබ්බා।
