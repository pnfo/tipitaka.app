cha:සොළසම පරිච්ඡෙද
sub:චෙතියපබ්බතවිහාර පටිග්ගහකො
gax:1:පුරෙ <pb M=.97/> චරිත්වා පිණ්ඩාය, කරිත්වා ජනසඞ්ගහං।
gae:රාජගෙහම්හි භුඤ්ජන්තො, කාරෙන්තො රාජසඞ්ගහං॥
gax:2:ඡබ්බසදිවසෙ ථෙරො, මහාමෙඝවනෙ වසී।
gae:ආසළ්හසුක්කපක්ඛස්ස, තෙරසෙ දිවසෙ පන॥
gax:3:රාජගෙහම්හි භුඤ්ජිත්වා, මහාරඤ්ඤො මහාමති।
gae:මහා’ප්පමාදසුත්තන්තං, දෙසයිත්වා තතො ච සො॥
gax:4:විහාරකරණං ඉච්ඡං, තත්ථ චෙතියපබ්බතෙ।
gae:නික්ඛම්ම පුරිමද්වාරා, අගා චෙතියපබ්බතං॥
gax:5:ථෙරං තත්ථ ගතං සුත්වා, රථං ආරුය්හ භූපති।
gae:දෙවියො ද්වෙ ච ආදාය, ථෙරස්සානුපදං අකා॥
gax:6:ථෙරා නාගචතුක්කම්හි, නහාත්වා රහදෙ තහිං।
gae:පබ්බතාරොහණත්ථාය, අට්ඨංසු පටිපාටියා॥
gax:7:රාජා රථා තදො’රුය්හ, සබ්බෙ ථෙරෙ’භිවාදයි।
gae:උණ්හෙ කිලන්තෙ කිංරාජ, ආගතොසී’ති අහුතෙ॥
gax:8:තුම්හාකං ගමනාසඞ්කී, ආගතොම්හී’ති භාසිතෙ।
gae:ඉධෙව වස්සං වසිතුං, ආගතම්හා’ති භාසිය॥
gax:9:තස්සූපනායිකං ථෙරො, ඛන්ධකං ඛන්ධකොවිදො।
gae:කථෙසි රඤ්ඤො තං සුත්වා, භාගිනෙය්යො ච රාජිනො॥
gax:10:මහාරිට්ඨො මහාමච්චො, පඤ්චපඤ්ඤාසභාතුහි।
gae:සද්ධිං ජෙට්ඨකනිට්ඨෙහි, රාජානමභිතො ඨිතො॥
gax:11:යාචිත්වා තදහු චෙව, පබ්බජුං ථෙරසන්තිකෙ।
gae:පත්තාරහත්තං සබ්බෙපි, තෙ ඛුරග්ගෙ මහාමතී॥
gax:12:කන්තකචෙතියඨානෙ, පරිතො තදහෙව සො।
gae:කම්මානි ආරභාපෙත්වා, ලෙණානි අට්ඨසට්ඨියො॥
gax:13:අගමාසි <pb M=.98/> පුරං රාජා, ථෙරා තත්ථෙව තෙ වසුං।
gae:කාලෙ පිණ්ඩාය නගරං, පවිසන්තා’නුකම්පකා॥
gax:14:නිට්ඨිතෙ ලෙණකම්මම්හි, ආසළ්හිපුණ්ණමාසියං।
gae:ගන්ත්වා අදාසි ථෙරානං, රාජා විහාරදක්ඛිණං॥
gax:15:ද්වත්තිංසමාළකානඤ්ච, විහාරස්ස ච තස්ස ඛො।
gae:සීමං සීමාතිගො ථෙරො, බන්ධිත්වා තදහෙව සො॥
gax:16:තෙසං පබ්බජ්ජාපෙක්ඛානං, අකාසි උපසම්පදං।
gae:සබ්බෙසං සබ්බපඨමං, බද්ධෙ තුම්බරුමාළකෙ॥
gax:17:එතෙ ද්වාසට්ඨි අරහන්තො, සබ්බෙ චෙතියපබ්බතෙ।
gae:තත්ථ වස්සං උපගන්ත්වා, අකංසු රාජසඞ්ගහං॥
gax:18:දෙවමනුස්සගණගණිතං තං,
gax:තඤ්ච ගණං ගුණවිත්ථතකිත්තිං।
gax:යානමුපච්ච ච මානයමානා,
gae:පුඤ්ඤචයං විපුලං අකරිංසූති॥
cen:සුජනපසාදසංවෙගත්ථාය කතෙ මහාවංසෙ
cen:චෙතියපබ්බතවිහාරපටිග්ගහකො නාම
cen:සොළසමො පරිච්ඡෙදො।
