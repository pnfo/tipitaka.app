cha:9:චම්පෙය්යක්ඛන්ධකං
sub:කස්සපගොත්තභික්ඛුවත්ථුකථාවණ්ණනා
bod:380:චම්පෙය්යක්ඛන්ධකෙ <pb M=3.346/> <pb V=3.316/> <b>චම්පාය</b>න්ති එවංනාමකෙ නගරෙ। තස්ස හි නගරස්ස ආරාමපොක්ඛරණීආදීසු තෙසු තෙසු ඨානෙසු චම්පකරුක්ඛාව උස්සන්නා අහෙසුං, තස්මා “චම්පා”ති සඞ්ඛං අගමාසි। <b>ගග්ගරාය පොක්ඛරණියා තීරෙ</b>ති තස්ස චම්පානගරස්ස අවිදූරෙ ගග්ගරාය නාම රාජමහෙසියා ඛණිතත්තා “ගග්ගරා”ති ලද්ධවොහාරා පොක්ඛරණී අත්ථි, තස්සා තීරෙ සමන්තතො නීලාදිපඤ්චවණ්ණකුසුමපටිමණ්ඩිතං මහන්තං චම්පකවනං, තස්මිං භගවා කුසුමගන්ධසුගන්ධෙ චම්පකවනෙ විහරති। තං සන්ධාය “ගග්ගරාය පොක්ඛරණියා තීරෙ”ති වුත්තං। <b>තන්තිබද්ධො</b>ති <b>තන්ති</b> වුච්චති බ්යාපාරො, තත්ථ බද්ධො පසුතො උස්සුක්කං ආපන්නොති අත්ථො, තස්මිං ආවාසෙ අකතං සෙනාසනං කරොති, ජිණ්ණං පටිසඞ්ඛරොති, කතෙ ඉස්සරො හොතීති අධිප්පායො। තෙනාහ <b>“තස්මිං ආවාසෙ කත්තබ්බත්තා තන්තිපටිබද්ධො”</b>ති, කත්තබ්බකම්මෙ උස්සාහමාපන්නොති අත්ථො।
sub:ඤත්තිවිපන්නකම්මාදිකථාවණ්ණනා
bod:385-387:<b>පටික්කොසන්තෙසූ</b>ති නිවාරෙන්තෙසු। <b>හාපනං වා අඤ්ඤථා කරණං වා නත්ථී</b>ති ඤත්තිකම්මස්ස එකාය එව ඤත්තියා කත්තබ්බත්තා තතො හාපනං න සම්භවති, අනුස්සාවනාය අභාවතො පච්ඡා ඤත්තිඨපනවසෙන ද්වීහි ඤත්තීහි කරණවසෙන ච අඤ්ඤථා කරණං නත්ථි।
sub:චතුවග්ගකරණාදිකථාවණ්ණනා
bod:389:උක්ඛෙපනීයකම්මකතො <b>කම්මනානාසංවාසකො,</b> උක්ඛිත්තානුවත්තකො <b>ලද්ධිනානාසංවාසකො</b>।
sub:ද්වෙනිස්සාරණාදිකථාවණ්ණනා
bod:395:<b>අප්පත්තො</b> <pb V=3.317/> <b>නිස්සාරණ</b>න්ති එත්ථ <b>නිස්සාරණකම්මං</b> නාම කුලදූසකානඤ්ඤෙව අනුඤ්ඤාතං, අයඤ්ච “බාලො හොති අබ්යත්තො”තිආදිනා නිද්දිට්ඨො කුලදූසකො න හොති, තස්මා “අප්පත්තො”ති වුත්තො <pb M=3.347/>। යදි එවං කථං සුනිස්සාරිතො හොතීති? බාලඅබ්යත්තතාදියුත්තස්සපි කම්මක්ඛන්ධකෙ “ආකඞ්ඛමානො සඞ්ඝො පබ්බාජනීයකම්මං කරෙය්යා”ති (චූළව॰ 27) වුත්තත්තා। තෙනෙවාහ <b>“තඤ්චෙස…පෙ॰… තස්මා සුනිස්සාරිතො හොතී”</b>ති। තත්ථ <b>ත</b>න්ති පබ්බාජනීයකම්මං। <b>එසො</b>ති “බාලො”තිආදිනා නිද්දිට්ඨො। <b>ආවෙණිකෙන ලක්ඛණෙනා</b>ති පබ්බාජනීයකම්මස්ස ආවෙණිකභූතෙන කුලදූසකභාවලක්ඛණෙන।
bod:<b>තඤ්චෙ සඞ්ඝො නිස්සාරෙති, සුනිස්සාරිතො</b>ති එත්ථ අධිප්පෙතස්ස පබ්බාජනීයකම්මස්ස වසෙන අත්ථං දස්සෙත්වා ඉදානි යදි “තඤ්චෙ සඞ්ඝො නිස්සාරෙතී”ති තජ්ජනීයාදිකම්මවසෙන නිස්සාරණා අධිප්පෙතා, තදා නිස්සාරණං සම්පත්තොයෙව තජ්ජනීයාදිවසෙන සුනිස්සාරිතොති බ්යතිරෙකමුඛෙන අත්ථං දස්සෙතුං පුන <b>“තඤ්චෙ සඞ්ඝො නිස්සාරෙතී”</b>ති උල්ලිඞ්ගෙත්වා අත්ථො කථිතො। නත්ථි එතස්ස අපදානං අවඛණ්ඩනං ආපත්තිපරියන්තොති <b>අනපදානො। එකෙකෙනපි අඞ්ගෙන නිස්සාරණා අනුඤ්ඤාතා</b>ති කම්මක්ඛන්ධකෙ අනුඤ්ඤාතා। සෙසමෙත්ථ පාළිතො අට්ඨකථාතො ච සුවිඤ්ඤෙය්යමෙව।
cen:ද්වෙනිස්සාරණාදිකථාවණ්ණනා නිට්ඨිතා।
cen:චම්පෙය්යක්ඛන්ධකවණ්ණනා නිට්ඨිතා।
