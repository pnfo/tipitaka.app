cha:17:කොධවග්ගො
sub:1:රොහිනීඛත්තියකඤ්ඤාවත්ථු
bod:<b>කොධං</b> <pb V=2.173/> <pb P=3.295/> <pb M=2.192/> <b>ජහෙ</b>ති ඉමං ධම්මදෙසනං සත්ථා නිග්රොධාරාමෙ විහරන්තො රොහිනිං නාම ඛත්තියකඤ්ඤං ආරබ්භ කථෙසි।
bod:එකස්මිං කිර සමයෙ ආයස්මා අනුරුද්ධො පඤ්චසතෙහි භික්ඛූහි සද්ධිං කපිලවත්ථුං අගමාසි। අථස්ස ඤාතකා “ථෙරො ආගතො”ති සුත්වා ථෙරස්ස සන්තිකං අගමංසු ඨපෙත්වා රොහිනිං නාම ථෙරස්ස භගිනිං। ථෙරො ඤාතකෙ පුච්ඡි “කහං, රොහිනී”ති? “ගෙහෙ, භන්තෙ”ති। “කස්මා ඉධ නාගතා”ති? “සරීරෙ තස්සා ඡවිරොගො උප්පන්නොති ලජ්ජාය නාගතා, භන්තෙ”ති। ථෙරො “පක්කොසථ න”න්ති පක්කොසාපෙත්වා පටකඤ්චුකං පටිමුඤ්චිත්වා ආගතං එවමාහ – “රොහිනි, කස්මා නාගතාසී”ති? “සරීරෙ මෙ, භන්තෙ, ඡවිරොගො උප්පන්නො, තස්මා ලජ්ජාය නාගතාම්හී”ති। “කිං පන තෙ පුඤ්ඤං කාතුං න වට්ටතී”ති? “කිං කරොමි, භන්තෙ”ති? “ආසනසාලං කාරෙහී”ති। “කිං <pb P=3.296/> ගහෙත්වා”ති? “කිං තෙ පසාධනභණ්ඩකං නත්ථී”ති? “අත්ථි, භන්තෙ”ති। “කිං මූල”න්ති? “දසසහස්සමූලං භවිස්සතී”ති। “තෙන හි තං විස්සජ්ජෙත්වා ආසනසාලං කාරෙහී”ති। “කො මෙ, භන්තෙ, කාරෙස්සතී”ති? ථෙරො සමීපෙ ඨිතඤාතකෙ ඔලොකෙත්වා “තුම්හාකං භාරො හොතූ”ති ආහ। “තුම්හෙ පන, භන්තෙ, කිං කරිස්සථා”ති? “අහම්පි ඉධෙව භවිස්සාමී”ති। “තෙන හි එතිස්සා දබ්බසම්භාරෙ ආහරථා”ති। තෙ “සාධු, භන්තෙ”ති ආහරිංසු।
bod:ථෙරො ආසනසාලං සංවිදහන්තො රොහිනිං ආහ – “ද්විභූමිකං ආසනසාලං කාරෙත්වා උපරි පදරානං දින්නකාලතො පට්ඨාය හෙට්ඨාසාලං නිබද්ධං සම්මජ්ජිත්වා ආසනානි පඤ්ඤාපෙහි, නිබද්ධං පානීයඝටෙ උපට්ඨාපෙහී”ති। සා “සාධු, භන්තෙ”ති පසාධනභණ්ඩකං විස්සජ්ජෙත්වා ද්විභූමිකආසනසාලං කාරෙත්වා උපරි පදරානං දින්නකාලතො පට්ඨාය හෙට්ඨාසාලං සම්මජ්ජනාදීනි අකාසි। නිබද්ධං භික්ඛූ නිසීදන්ති। අථස්සා ආසනසාලං සම්මජ්ජන්තියාව ඡවිරොගො මිලායි। සා ආසනසාලාය නිට්ඨිතාය බුද්ධප්පමුඛං භික්ඛුසඞ්ඝං නිමන්තෙත්වා ආසනසාලං පූරෙත්වා <pb V=2.174/> නිසින්නස්ස බුද්ධප්පමුඛස්ස <pb M=2.193/> භික්ඛුසඞ්ඝස්ස පණීතං ඛාදනීයං භොජනීයං අදාසි। සත්ථා කතභත්තකිච්චො “කස්සෙතං දාන”න්ති පුච්ඡි। “භගිනියා මෙ, භන්තෙ, රොහිනියා”ති। “සා පන කහ”න්ති? “ගෙහෙ, භන්තෙ”ති। “පක්කොසථ න”න්ති? සා ආගන්තුං න ඉච්ඡි। අථ නං සත්ථා අනිච්ඡමානම්පි පක්කොසාපෙසියෙව। ආගන්ත්වා ච පන වන්දිත්වා <pb P=3.297/> නිසින්නං ආහ – “රොහිනි, කස්මා නාගමිත්ථා”ති? “සරීරෙ මෙ, භන්තෙ, ඡවිරොගො අත්ථි, තෙන ලජ්ජමානා නාගතාම්හී”ති। “ජානාසි පන කිං තෙ නිස්සාය එස උප්පන්නො”ති? “න ජානාමි, භන්තෙ”ති। “තව කොධං නිස්සාය උප්පන්නො එසො”ති। “කිං පන මෙ, භන්තෙ, කත”න්ති? “තෙන හි සුණාහී”ති। අථස්සා සත්ථා අතීතං ආහරි।
bod:අතීතෙ බාරාණසිරඤ්ඤො අග්ගමහෙසී එකිස්සා රඤ්ඤො නාටකිත්ථියා ආඝාතං බන්ධිත්වා “දුක්ඛමස්සා උප්පාදෙස්සාමී”ති චින්තෙත්වා මහාකච්ඡුඵලානි ආහරාපෙත්වා තං නාටකිත්ථිං අත්තනො සන්තිකං පක්කොසාපෙත්වා යථා සා න ජානාති, එවමස්සා සයනෙ චෙව පාවාරකොජවාදීනඤ්ච අන්තරෙසු කච්ඡුචුණ්ණානි ඨපාපෙසි, කෙළිං කුරුමානා විය තස්සා සරීරෙපි ඔකිරි। තං ඛණංයෙව තස්සා සරීරං උප්පක්කුප්පක්කං ගණ්ඩාගණ්ඩජාතං අහොසි। සා කණ්ඩුවන්තී ගන්ත්වා සයනෙ නිපජ්ජි, තත්රාපිස්සා කච්ඡුචුණ්ණෙහි ඛාදියමානාය ඛරතරා වෙදනා උප්පජ්ජි। තදා අග්ගමහෙසී රොහිනී අහොසීති।
bod:සත්ථා ඉමං අතීතං ආහරිත්වා, “රොහිනි, තදා තයාවෙතං කම්මං කතං। අප්පමත්තකොපි හි කොධො වා ඉස්සා වා කාතුං න යුත්තරූපො එවා”ති වත්වා ඉමං ගාථමාහ –
gax:221:“කොධං ජහෙ විප්පජහෙය්ය මානං,
gax:සංයොජනං සබ්බමතික්කමෙය්ය।
gax:තං නාමරූපස්මිමසජ්ජමානං,
gae:අකිඤ්චනං නානුපතන්ති දුක්ඛා”ති॥
bod:තත්ථ <pb P=3.298/> <b>කොධ</b>න්ති සබ්බාකාරම්පි කොධං නවවිධම්පි මානං ජහෙය්ය। <b>සංයොජන</b>න්ති කාමරාගසංයොජනාදිකං දසවිධම්පි සබ්බසංයොජනං අතික්කමෙය්ය। <b>අසජ්ජමාන</b>න්ති අලග්ගමානං। යො හි “මම රූපං මම වෙදනා”තිආදිනා නයෙන නාමරූපං පටිග්ගණ්හාති, තස්මිඤ්ච භිජ්ජමානෙ සොචති විහඤ්ඤති <pb M=2.194/>, අයං නාමරූපස්මිං සජ්ජති නාම। එවං අග්ගණ්හන්තො අවිහඤ්ඤන්තො න සජ්ජති නාම। තං පුග්ගලං එවං අසජ්ජමානං රාගාදීනං අභාවෙන අකිඤ්චනං <pb V=2.175/> දුක්ඛා නාම නානුපතන්තීති අත්ථො। දෙසනාවසානෙ බහූ සොතාපත්තිඵලාදීනි පාපුණිංසූති। රොහිනීපි සොතාපත්තිඵලෙ පතිට්ඨිතා, තඞ්ඛණඤ්ඤෙවස්සා සරීරං සුවණ්ණවණ්ණං අහොසි।
bod:සා තතො චුතා තාවතිංසභවනෙ චතුන්නං දෙවපුත්තානං සීමන්තරෙ නිබ්බත්තිත්වා පාසාදිකා රූපසොභග්ගප්පත්තා අහොසි। චත්තාරොපි දෙවපුත්තා තං දිස්වා උප්පන්නසිනෙහා හුත්වා “මම සීමාය අන්තො නිබ්බත්තා, මම සීමාය අන්තො නිබ්බත්තා”ති විවදන්තා සක්කස්ස දෙවරඤ්ඤො සන්තිකං ගන්ත්වා, “දෙව, ඉමං නො නිස්සාය අඩ්ඩො උප්පන්නො, තං විනිච්ඡිනාථා”ති ආහංසු। සක්කොපි තං ඔලොකෙත්වාව උප්පන්නසිනෙහො හුත්වා එවමාහ – “ඉමාය වො දිට්ඨකාලතො පට්ඨාය කථං චිත්තානි උප්පන්නානී”ති। අථෙකො ආහ – “මම තාව උප්පන්නචිත්තං සඞ්ගාමභෙරි විය සන්නිසීදිතුං නාසක්ඛී”ති। දුතියො “මම චිත්තං පබ්බතනදී විය සීඝං පවත්තතියෙවා”ති <pb P=3.299/>। තතියො “මම ඉමිස්සා දිට්ඨකාලතො පට්ඨාය කක්කටස්ස විය අක්ඛීනි නික්ඛමිංසූ”ති। චතුත්ථො “මම චිත්තං චෙතියෙ උස්සාපිතධජො විය නිච්චලං ඨාතුං නාසක්ඛී”ති। අථ නෙ සක්කො ආහ – “තාතා, තුම්හාකං තාව චිත්තානි පසය්හරූපානි, අහං පන ඉමං ලභන්තො ජීවිස්සාමි, අලභන්තස්ස මෙ මරණං භවිස්සතී”ති। දෙවපුත්තා, “මහාරාජ, තුම්හාකං මරණෙන අත්ථො නත්ථී”ති තං සක්කස්ස විස්සජ්ජෙත්වා පක්කමිංසු। සා සක්කස්ස පියා අහොසි මනාපා। “අසුකකීළං නාම ගච්ඡාමා”ති වුත්තෙ සක්කො තස්සා වචනං පටික්ඛිපිතුං නාසක්ඛීති।
cen:රොහිනීඛත්තියකඤ්ඤාවත්ථු පඨමං।
sub:2:අඤ්ඤතරභික්ඛුවත්ථු
bod:<b>යො වෙ උප්පතිත</b>න්ති ඉමං ධම්මදෙසනං සත්ථා අග්ගාළවෙ චෙතියෙ විහරන්තො අඤ්ඤතරං භික්ඛුං ආරබ්භ කථෙසි।
bod:සත්ථාරා <pb M=2.195/> හි භික්ඛුසඞ්ඝස්ස සෙනාසනෙ අනුඤ්ඤාතෙ රාජගහසෙට්ඨිආදීහි සෙනාසනෙසු කරියමානෙසු එකො ආළවිකො භික්ඛු අත්තනො සෙනාසනං කරොන්තො එකං මනාපරුක්ඛං <pb P=3.300/> දිස්වා ඡින්දිතුං ආරභි। තත්ථ පන නිබ්බත්තා එකා තරුණපුත්තා දෙවතා පුත්තං අඞ්කෙනාදාය ඨිතා යාචි “මා මෙ, සාමි, විමානං ඡින්දි, න සක්ඛිස්සාමි පුත්තං ආදාය අනාවාසා විචරිතු”න්ති। සො <pb V=2.176/> “අහං අඤ්ඤත්ර ඊදිසං රුක්ඛං න ලභිස්සාමී”ති තස්සා වචනං නාදියි। සා “ඉමම්පි තාව දාරකං ඔලොකෙත්වා ඔරමිස්සතී”ති පුත්තං රුක්ඛසාඛාය ඨපෙසි। සොපි භික්ඛු උක්ඛිපිතං ඵරසුං සන්ධාරෙතුං අසක්කොන්තො දාරකස්ස බාහුං ඡින්දි, දෙවතා උප්පන්නබලවකොධා “පහරිත්වා නං මාරෙස්සාමී”ති උභො හත්ථෙ උක්ඛිපිත්වා එවං තාව චින්තෙසි – “අයං භික්ඛු සීලවා। සචාහං ඉමං මාරෙස්සාමි, නිරයගාමිනී භවිස්සාමි। සෙසදෙවතාපි අත්තනො රුක්ඛං ඡින්දන්තෙ භික්ඛූ දිස්වා ‘අසුකදෙවතාය එවං නාම මාරිතො භික්ඛූ’ති මං පමාණං කත්වා භික්ඛූ මාරෙස්සන්ති। අයඤ්ච සසාමිකො භික්ඛු, සාමිකස්සෙව නං කථෙස්සාමී”ති උක්ඛිත්තහත්ථෙ අපනෙත්වා රොදමානා සත්ථු සන්තිකං ගන්ත්වා වන්දිත්වා එකමන්තං අට්ඨාසි। අථ නං සත්ථා “කිං දෙවතෙ”ති ආහ। සා, “භන්තෙ, තුම්හාකං මෙ සාවකෙන ඉදං නාම කතං, අහම්පි නං මාරෙතුකාමා හුත්වා ඉදං නාම චින්තෙත්වා අමාරෙත්වාව ඉධාගතා”ති සබ්බං තං පවත්තිං විත්ථාරතො ආරොචෙසි।
bod:සත්ථා තං සුත්වා “සාධු, <pb P=3.301/> සාධු දෙවතෙ, සාධු තෙ කතං එවං උග්ගතං කොපං භන්තං රථං විය නිග්ගණ්හමානායා”ති වත්වා ඉමං ගාථමාහ –
gax:222:“යො වෙ උප්පතිතං කොධං, රථං භන්තංව වාරයෙ।
gae:තමහං සාරථිං බ්රූමි, රස්මිග්ගාහො ඉතරො ජනො”ති॥
bod:තත්ථ <b>උප්පතිත</b>න්ති උප්පන්නං। <b>රථං භන්තං වා</b>ති යථා නාම ඡෙකො සාරථි අතිවෙගෙන ධාවන්තං රථං නිග්ගණ්හිත්වා යථිච්ඡකං ඨපෙති, එවං යො පුග්ගලො උප්පන්නං කොධං වාරයෙ නිග්ගණ්හිතුං සක්කොති। <b>තමහ</b>න්ති තං අහං සාරථිං බ්රූමි। <b>ඉතරො ජනො</b>ති ඉතරො පන රාජඋපරාජාදීනං රථසාරථිජනො රස්මිග්ගාහො නාම හොති, න උත්තමසාරථීති।
bod:දෙසනාවසානෙ <pb M=2.196/> දෙවතා සොතාපත්තිඵලෙ පතිට්ඨහි, සම්පත්තපරිසායපි සාත්ථිකා ධම්මදෙසනා අහොසීති।
bod:දෙවතා පන සොතාපන්නා හුත්වාපි රොදමානා අට්ඨාසි। අථ නං සත්ථා “කිං දෙවතෙ”ති පුච්ඡිත්වා, “භන්තෙ, විමානං මෙ නට්ඨං, ඉදානි කිං කරිස්සාමී”ති වුත්තෙ, “අලං දෙවතෙ, මා චින්තයි, අහං තෙ විමානං දස්සාමී”ති ජෙතවනෙ ගන්ධකුටිසමීපෙ පුරිමදිවසෙ චුතදෙවතං එකං රුක්ඛං අපදිසන්තො “අමුකස්මිං ඔකාසෙ රුක්ඛො විවිත්තො, තත්ථ උපගච්ඡා”ති ආහ। සා තත්ථ <pb V=2.177/> උපගඤ්ඡි। තතො පට්ඨාය “බුද්ධදත්තියං ඉමිස්සා විමාන”න්ති මහෙසක්ඛදෙවතාපි ආගන්ත්වා <pb P=3.302/> තං චාලෙතුං නාසක්ඛිංසු। සත්ථා තං අත්ථුප්පත්තිං කත්වා භික්ඛූනං භූතගාමසික්ඛාපදං පඤ්ඤාපෙසීති।
cen:අඤ්ඤතරභික්ඛුවත්ථු දුතියං।
sub:3:උත්තරාඋපාසිකාවත්ථු
bod:<b>අක්කොධෙන ජිනෙ කොධ</b>න්ති ඉමං ධම්මදෙසනං සත්ථා වෙළුවනෙ විහරන්තො උත්තරාය ගෙහෙ කතභත්තකිච්චො උත්තරං උපාසිකං ආරබ්භ කථෙසි।
bod:තත්රායමනුපුබ්බී කථා – රාජගහෙ කිර සුමනසෙට්ඨිං නිස්සාය පුණ්ණො නාම දලිද්දො භතිං කත්වා ජීවති। තස්ස භරියා ච උත්තරා නාම ධීතා චාති ද්වෙයෙව ගෙහමානුසකා। අථෙකදිවසං “සත්තාහං නක්ඛත්තං කීළිතබ්බ”න්ති රාජගහෙ ඝොසනං කරිංසු। තං සුත්වා සුමනසෙට්ඨි පාතොව ආගතං පුණ්ණං ආමන්තෙත්වා, “තාත, අම්හාකං පරිජනො නක්ඛත්තං කීළිතුකාමො, ත්වං කිං නක්ඛත්තං කීළිස්සසි, උදාහු භතිං කරිස්සසී”ති ආහ। “සාමි, නක්ඛත්තං නාම සධනානං හොති, මම පන ගෙහෙ ස්වාතනාය යාගුතණ්ඩුලම්පි නත්ථි, කිං මෙ නක්ඛත්තෙන, ගොණෙ ලභන්තො කසිතුං ගමිස්සාමී”ති। “තෙන හි ගොණෙ ගණ්හාහී”ති। සො බලවගොණෙ ච නඞ්ගලඤ්ච ගහෙත්වා, “භද්දෙ, නාගරා නක්ඛත්තං කීළන්ති, අහං දලිද්දතාය භතිං කාතුං ගමිස්සාමි, මය්හම්පි තාව අජ්ජ ද්විගුණං <pb P=3.303/> නිවාපං පචිත්වා භත්තං ආහරෙය්යාසී”ති භරියං වත්වා ඛෙත්තං අගමාසි।
bod:සාරිපුත්තත්ථෙරොපි <pb M=2.197/> සත්තාහං නිරොධසමාපන්නො තං දිවසං වුට්ඨාය “කස්ස නු ඛො අජ්ජ මයා සඞ්ගහං කාතුං වට්ටතී”ති ඔලොකෙන්තො පුණ්ණං අත්තනො ඤාණජාලස්ස අන්තො පවිට්ඨං දිස්වා “සද්ධො නු ඛො එස, සක්ඛිස්සති වා මෙ සඞ්ගහං කාතු”න්ති ඔලොකෙන්තො තස්ස සද්ධභාවඤ්ච සඞ්ගහං කාතුං සමත්ථභාවඤ්ච තප්පච්චයා චස්ස මහාසම්පත්තිපටිලාභඤ්ච ඤත්වා පත්තචීවරමාදාය තස්ස කසනට්ඨානං ගන්ත්වා ආවාටතීරෙ එකං ගුම්බං ඔලොකෙන්තො අට්ඨාසි।
bod:පුණ්ණො ථෙරං දිස්වාව කසිං ඨපෙත්වා පඤ්චපතිට්ඨිතෙන ථෙරං වන්දිත්වා “දන්තකට්ඨෙන අත්ථො භවිස්සතී”ති දන්තකට්ඨං කප්පියං කත්වා අදාසි। අථස්ස ථෙරො පත්තඤ්ච පරිස්සාවනඤ්ච නීහරිත්වා <pb V=2.178/> අදාසි। සො “පානීයෙන අත්ථො භවිස්සතී”ති තං ආදාය පානීයං පරිස්සාවෙත්වා අදාසි। ථෙරො චින්තෙසි – “අයං පරෙසං පච්ඡිමගෙහෙ වසති। සචස්ස ගෙහද්වාරං ගමිස්සාමි, ඉමස්ස භරියා මං දට්ඨුං න ලභිස්සති। යාවස්සා භත්තං ආදාය මග්ගං පටිපජ්ජති, තාව ඉධෙව භවිස්සාමී”ති। සො තත්ථෙව ථොකං වීතිනාමෙත්වා තස්ස මග්ගාරුළ්හභාවං ඤත්වා අන්තොනගරාභිමුඛො පායාසි।
bod:සා අන්තරාමග්ගෙ ථෙරං දිස්වා චින්තෙසි – “අප්පෙකදාහං දෙය්යධම්මෙ සති <pb P=3.304/> අය්යං න පස්සාමි, අප්පෙකදා මෙ අය්යං පස්සන්තියා දෙය්යධම්මො න හොති। අජ්ජ පන මෙ අය්යො ච දිට්ඨො, දෙය්යධම්මො චායං අත්ථි, කරිස්සති නු ඛො මෙ සඞ්ගහ”න්ති। සා භත්තභාජනං ඔරොපෙත්වා ථෙරං පඤ්චපතිට්ඨිතෙන වන්දිත්වා, “භන්තෙ, ඉදං ලූඛං වා පණීතං වාති අචින්තෙත්වා දාසස්ස වො සඞ්ගහං කරොථා”ති ආහ। ථෙරො පත්තං උපනාමෙත්වා තාය එකෙන හත්ථෙන භාජනං ධාරෙත්වා එකෙන හත්ථෙන තතො භත්තං දදමානාය උපඩ්ඪභත්තෙ දින්නෙ “අල”න්ති හත්ථෙන පත්තං පිදහි। සා, “භන්තෙ, එකොව පටිවිසො, න සක්කා ද්විධා කාතුං। තුම්හාකං දාසස්ස ඉධලොකසඞ්ගහං අකත්වා පරලොකසඞ්ගහං කරොථ, නිරවසෙසමෙව දාතුකාමම්හී”ති වත්වා සබ්බමෙව ථෙරස්ස පත්තෙ පතිට්ඨපෙත්වා “තුම්හෙහි දිට්ඨධම්මස්සෙව භාගී අස්ස”න්ති පත්ථනං අකාසි। ථෙරො “එවං හොතූ”ති වත්වා ඨිතකොව අනුමොදනං කරිත්වා එකස්මිං උදකඵාසුකට්ඨානෙ නිසීදිත්වා භත්තකිච්චමකාසි। සාපි නිවත්තිත්වා තණ්ඩුලෙ පරියෙසිත්වා භත්තං පචි। පුණ්ණොපි අඩ්ඪකරීසමත්තට්ඨානං කසිත්වා ජිඝච්ඡං සහිතුං අසක්කොන්තො ගොණෙ විස්සජ්ජෙත්වා එකරුක්ඛච්ඡායං පවිසිත්වා මග්ගං ඔලොකෙන්තො නිසීදි।
bod:අථස්ස <pb M=2.198/> භරියා භත්තං ආදාය ගච්ඡමානා තං දිස්වාව “එස ජිඝච්ඡාය පීළිතො මං ඔලොකෙන්තො නිසින්නො। සචෙ මං <pb P=3.305/> ‘අතිවිය ජෙ චිරායී’ති තජ්ජෙත්වා පතොදලට්ඨියා මං පහරිස්සති, මයා කතකම්මං නිරත්ථකං භවිස්සති। පටිකච්චෙවස්ස ආරොචෙස්සාමී”ති චින්තෙත්වා එවමාහ – “සාමි, අජ්ජෙකදිවසං චිත්තං පසාදෙහි, මා මයා කතකම්මං නිරත්ථකං කරි। අහඤ්හි පාතොව තෙ භත්තං ආහරන්තී අන්තරාමග්ගෙ ධම්මසෙනාපතිං දිස්වා තව භත්තං තස්ස දත්වා පුන ගන්ත්වා භත්තං පචිත්වා ආගතා, පසාදෙහි, සාමි, චිත්ත”න්ති। සො “කිං වදෙසි, භද්දෙ”ති පුච්ඡිත්වා පුන තමත්ථං සුත්වා, “භද්දෙ, සාධු වත තෙ කතං මම භත්තං අය්යස්ස දදමානාය, මයාපිස්ස අජ්ජ පාතොව දන්තකට්ඨඤ්ච මුඛොදකඤ්ච දින්න”න්ති පසන්නමානසො තං වචනං අභිනන්දිත්වා උස්සුරෙ ලද්ධභත්තතාය කිලන්තකායො තස්සා අඞ්කෙ සීසං කත්වා නිද්දං ඔක්කමි।
bod:අථස්ස <pb V=2.179/> පාතොව කසිතට්ඨානං පංසුචුණ්ණං උපාදාය සබ්බං රත්තසුවණ්ණං කණිකාරපුප්ඵරාසි විය සොභමානං අට්ඨාසි। සො පබුද්ධො ඔලොකෙත්වා භරියං ආහ – “භද්දෙ, එතං කසිතට්ඨානං සබ්බං මම සුවණ්ණං හුත්වා පඤ්ඤායති, කිං නු ඛො මෙ අතිඋස්සුරෙ ලද්ධභත්තතාය අක්ඛීනි භමන්තී”ති। “සාමි, මය්හම්පි එවමෙව පඤ්ඤායතී”ති। සො උට්ඨාය තත්ථ ගන්ත්වා එකපිණ්ඩං ගහෙත්වා නඞ්ගලසීසෙ පහරිත්වා සුවණ්ණභාවං ඤත්වා <pb P=3.306/> “අහො අය්යස්ස ධම්මසෙනාපතිස්ස මෙ දින්නදානෙන අජ්ජෙව විපාකො දස්සිතො, න ඛො පන සක්කා එත්තකං ධනං පටිච්ඡාදෙත්වා පරිභුඤ්ජිතු”න්ති භරියාය ආභතං භත්තපාතිං සුවණ්ණස්ස පූරෙත්වා රාජකුලං ගන්ත්වා රඤ්ඤා කතොකාසො පවිසිත්වා රාජානං අභිවාදෙත්වා “කිං, තාතා”ති වුත්තෙ, “දෙව, අජ්ජ මයා කසිතට්ඨානං සබ්බං සුවණ්ණභරිතමෙව හුත්වා ඨිතං, ඉදං සුවණ්ණං ආහරාපෙතුං වට්ටතී”ති। “කොසි ත්ව”න්ති? “පුණ්ණො නාම අහ”න්ති। “කිං පන තෙ අජ්ජ කත”න්ති? “ධම්මසෙනාපතිස්ස මෙ අජ්ජ පාතොව දන්තකට්ඨඤ්ච මුඛොදකඤ්ච දින්නං, භරියායපි මෙ මය්හං ආහරණභත්තං තස්සෙව දින්න”න්ති।
bod:තං සුත්වා රාජා “අජ්ජෙව කිර, භො, ධම්මසෙනාපතිස්ස දින්නදානෙන විපාකො දස්සිතො”ති වත්වා, “තාත, කිං කරොමී”ති පුච්ඡි। “බහූනි සකටසහස්සානි පහිණිත්වා සුවණ්ණං ආහරාපෙථා”ති। රාජා සකටානි පහිණි। රාජපුරිසෙසු “රඤ්ඤො සන්තක”න්ති ගණ්හන්තෙසු ගහිතගහිතං මත්තිකාව හොති। තෙ ගන්ත්වා රඤ්ඤො ආරොචෙත්වා “තුම්හෙහි කින්ති <pb M=2.199/> වත්වා ගහිත”න්ති। පුට්ඨා “තුම්හාකං සන්තක”න්ති ආහංසු। න මය්හං, තාතා, සන්තකං, ගච්ඡථ “පුණ්ණස්ස සන්තක”න්ති <pb P=3.307/> වත්වා ගණ්හථාති। තෙ තථා කරිංසු, ගහිතගහිතං සුවණ්ණමෙව අහොසි। සබ්බම්පි ආහරිත්වා රාජඞ්ගණෙ රාසිමකංසු, අසීතිහත්ථුබ්බෙධො රාසි අහොසි। රාජා නාගරෙ සන්නිපාතෙත්වා “ඉමස්මිං නගරෙ අත්ථි කස්සචි එත්තකං සුවණ්ණ”න්ති? “නත්ථි, දෙවා”ති। “කිං පනස්ස දාතුං වට්ටතී”ති? “සෙට්ඨිඡත්තං, දෙවා”ති। රාජා “බාහුධනසෙට්ඨි නාම හොතූ”ති මහන්තෙන භොගෙන සද්ධිං තස්ස සෙට්ඨිඡත්තමදාසි। අථ නං සො ආහ – “මයං, දෙව, එත්තකං කාලං පරකුලෙ වසිම්හා, වසනට්ඨානං නො දෙථා”ති। “තෙන හි පස්ස, එස ගුම්බො පඤ්ඤායති, එතං හරාපෙත්වා ගෙහං කාරෙහී”ති පුරාණසෙට්ඨිස්ස ගෙහට්ඨානං ආචික්ඛි। සො තස්මිං ඨානෙ කතිපාහෙනෙව ගෙහං කාරාපෙත්වා ගෙහප්පවෙසනමඞ්ගලඤ්ච ඡත්තමඞ්ගලඤ්ච එකතොව කරොන්තො සත්තාහං බුද්ධප්පමුඛස්ස භික්ඛුසඞ්ඝස්ස දානං අදාසි। අථස්ස සත්ථා අනුමොදනං කරොන්තො අනුපුබ්බිං කථං කථෙසි। ධම්මකථාවසානෙ පුණ්ණසෙට්ඨි ච භරියා චස්ස ධීතා ච උත්තරාති තයො ජනා සොතාපන්නා අහෙසුං।
bod:අපරභාගෙ <pb V=2.180/> රාජගහසෙට්ඨි පුණ්ණසෙට්ඨිනො ධීතරං අත්තනො පුත්තස්ස වාරෙසි। සො “නාහං දස්සාමී”ති වත්වා “මා එවං කරොතු, එත්තකං කාලං අම්හෙ නිස්සාය වසන්තෙනෙව <pb P=3.308/> තෙ සම්පත්ති ලද්ධා, දෙතු මෙ පුත්තස්ස ධීතර”න්ති වුත්තෙ “සො මිච්ඡාදිට්ඨිකො, මම ධීතා තීහි රතනෙහි විනා වත්තිතුං න සක්කොති, නෙවස්ස ධීතරං දස්සාමී”ති ආහ। අථ නං බහූ සෙට්ඨිගණාදයො කුලපුත්තා “මා තෙන සද්ධිං විස්සාසං භින්දි, දෙහිස්ස ධීතර”න්ති යාචිංසු। සො තෙසං වචනං සම්පටිච්ඡිත්වා ආසාළ්හිපුණ්ණමායං ධීතරං අදාසි। සා පතිකුලං ගතකාලතො පට්ඨාය භික්ඛුං වා භික්ඛුනිං වා උපසඞ්කමිතුං දානං වා දාතුං ධම්මං වා සොතුං නාලත්ථ। එවං අඩ්ඪතියෙසු මාසෙසු වීතිවත්තෙසු සන්තිකෙ ඨිතං පරිචාරිකං පුච්ඡි – “ඉදානි කිත්තකං අන්තොවස්සස්ස අවසිට්ඨ”න්ති? “අඩ්ඪමාසො, අය්යෙ”ති। සා පිතු සාසනං පහිණි “කස්මා මං එවරූපෙ බන්ධනාගාරෙ පක්ඛිපිංසු, වරං මෙ ලක්ඛණාහතං කත්වා <pb M=2.200/> පරෙසං දාසිං සාවෙතුං। එවරූපස්ස මිච්ඡාදිට්ඨිකුලස්ස දාතුං න වට්ටති। ආගතකාලතො පට්ඨාය භික්ඛුදස්සනාදීසු එකම්පි පුඤ්ඤං කාතුං න ලභාමී”ති।
bod:අථස්සා පිතා “දුක්ඛිතා වත මෙ ධීතා”ති අනත්තමනතං පවෙදෙත්වා පඤ්චදස කහාපණසහස්සානි පෙසෙසි “ඉමස්මිං නගරෙ සිරිමා නාම ගණිකා අත්ථි, දෙවසිකං සහස්සං ගණ්හාති। ඉමෙහි කහාපණෙහි තං ආනෙත්වා සාමිකස්ස පාදපරිචාරිකං කත්වා සයං පුඤ්ඤානි කරොතූ”ති <pb P=3.309/>। සා සිරිමං පක්කොසාපෙත්වා “සහායිකෙ ඉමෙ කහාපණෙ ගහෙත්වා ඉමං අඩ්ඪමාසං තව සහායකං පරිචරාහී”ති ආහ। සා “සාධූ”ති පටිස්සුණි। සා තං ආදාය සාමිකස්ස සන්තිකං ගන්ත්වා තෙන සිරිමං දිස්වා “කිං ඉද”න්ති වුත්තෙ, “සාමි, ඉමං අඩ්ඪමාසං මම සහායිකා තුම්හෙ පරිචරතු, අහං පන ඉමං අඩ්ඪමාසං දානඤ්චෙව දාතුකාමා ධම්මඤ්ච සොතුකාමා”ති ආහ। සො තං අභිරූපං ඉත්ථිං දිස්වා උප්පන්නසිනෙහො “සාධූ”ති සම්පටිච්ඡි।
bod:උත්තරාපි ඛො බුද්ධප්පමුඛං භික්ඛුසඞ්ඝං නිමන්තෙත්වා, “භන්තෙ, ඉමං අඩ්ඪමාසං අඤ්ඤත්ථ අගන්ත්වා ඉධෙව භික්ඛා ගහෙතබ්බා”ති සත්ථු පටිඤ්ඤං ගහෙත්වා “ඉතො දානි පට්ඨාය යාව මහාපවාරණා, තාව සත්ථාරං උපට්ඨාතුං ධම්මඤ්ච සොතුං ලභිස්සාමී”ති තුට්ඨමානසා “එවං යාගුං පචථ, එවං පූවෙ පචථා”ති මහානසෙ සබ්බකිච්චානි සංවිදහන්තී විචරති। අථස්සා සාමිකො “ස්වෙ පවාරණා භවිස්සතී”ති මහානසාභිමුඛො වාතපානෙ ඨත්වා “කිං නු ඛො කරොන්තී සා අන්ධබාලා විචරතී”ති ඔලොකෙන්තො තං සෙට්ඨීධීතරං සෙදකිලින්නං ඡාරිකාය ඔකිණ්ණං අඞ්ගාරමසිමක්ඛිතං තථා සංවිදහිත්වා විචරමානං දිස්වා “අහො අන්ධබාලා එවරූපෙ ඨානෙ ඉමං සිරිසම්පත්තිං <pb V=2.181/> නානුභවති, ‘මුණ්ඩකසමණෙ උපට්ඨහිස්සාමී’ති තුට්ඨචිත්තා විචරතී”ති හසිත්වා අපගඤ්ඡි।
bod:තස්මිං අපගතෙ <pb P=3.310/> තස්ස සන්තිකෙ ඨිතා සිරිමා “කිං නු ඛො ඔලොකෙත්වා එස හසී”ති තෙනෙව වාතපානෙන ඔලොකෙන්තී උත්තරං දිස්වා “ඉමං ඔලොකෙත්වා ඉමිනා හසිතං, අද්ධා ඉමස්ස එතාය සද්ධිං සන්ථවො අත්ථී”ති චින්තෙසි। සා කිර අඩ්ඪමාසං තස්මිං ගෙහෙ බාහිරකඉත්ථී හුත්වා වසමානාපි තං සම්පත්තිං අනුභවමානා අත්තනො බාහිරකඉත්ථිභාවං අජානිත්වා “අහං ඝරසාමිනී”ති සඤ්ඤමකාසි। සා <pb M=2.201/> උත්තරාය ආඝාතං බන්ධිත්වා “දුක්ඛමස්සා උප්පාදෙස්සාමී”ති පාසාදා ඔරුය්හ මහානසං පවිසිත්වා පූවපචනට්ඨානෙ පක්කුථිතං සප්පිං කටච්ඡුනා ආදාය උත්තරාභිමුඛං පායාසි। උත්තරා තං ආගච්ඡන්තිං දිස්වා “මම සහායිකාය මය්හං උපකාරො කතො, චක්කවාළං අතිසම්බාධං, බ්රහ්මලොකො අතිනීචකො, මම සහායිකාය ගුණොව මහන්තො। අහඤ්හි එතං නිස්සාය දානඤ්ච දාතුං ධම්මඤ්ච සොතුං ලභිං। සචෙ මම එතිස්සා උපරි කොපො අත්ථි, ඉදං සප්පි මං දහතු। සචෙ නත්ථි, මා දහතූ”ති තං මෙත්තාය ඵරි। තාය තස්සා මත්ථකෙ ආසිත්තං පක්කුථිතසප්පි සීතුදකං විය අහොසි।
bod:අථ නං “ඉදං සීතලං <pb P=3.311/> භවිස්සතී”ති කටච්ඡුං පූරෙත්වා ආදාය ආගච්ඡන්තිං උත්තරාය දාසියො දිස්වා “අපෙහි දුබ්බිනීතෙ, න ත්වං අම්හාකං අය්යාය පක්කුථිතං සප්පිං ආසිඤ්චිතුං අනුච්ඡවිකා”ති සන්තජ්ජෙන්තියො ඉතො චිතො ච උට්ඨාය හත්ථෙහි ච පාදෙහි ච පොථෙත්වා භූමියං පාතෙසුං। උත්තරා වාරෙන්තීපි වාරෙතුං නාසක්ඛි। අථස්සා උපරි ඨිතා සබ්බා දාසියො පටිබාහිත්වා “කිස්ස තෙ එවරූපං භාරියං කත”න්ති සිරිමං ඔවදිත්වා උණ්හොදකෙන න්හාපෙත්වා සතපාකතෙලෙන අබ්භඤ්ජි। තස්මිං ඛණෙ සා අත්තනො බාහිරකිත්ථිභාවං ඤත්වා චින්තෙසි – “මයා භාරියං කම්මං කතං සාමිකස්ස හසනමත්තකාරණා ඉමිස්සා උපරි පක්කුථිතං සප්පිං ආසිඤ්චන්තියා, අයං ‘ගණ්හථ න’න්ති දාසියො න ආණාපෙසි। මං විහෙඨනකාලෙපි සබ්බදාසියො පටිබාහිත්වා මය්හං කත්තබ්බමෙව අකාසි। සචාහං ඉමං න ඛමාපෙස්සාමි, මුද්ධා මෙ සත්තධා ඵලෙය්යා”ති තස්සා පාදමූලෙ නිපජ්ජිත්වා, “අය්යෙ, ඛමාහි මෙ”ති ආහ। අහං සපිතිකා ධීතා, පිතරි ඛමන්තෙ ඛමාමීති। හොතු, අය්යෙ, පිතරං තෙ <pb P=3.312/> පුණ්ණසෙට්ඨිං ඛමාපෙස්සාමීති। පුණ්ණො මම වට්ටජනකපිතා, විවට්ටජනකෙ පිතරි ඛමන්තෙ පනාහං ඛමිස්සාමීති। කො පන තෙ විවට්ටජනකපිතාති? සම්මාසම්බුද්ධොති। මය්හං තෙන සද්ධිං විස්සාසො නත්ථීති। අහං කරිස්සාමි, සත්ථා ස්වෙ භික්ඛුසඞ්ඝං ආදාය ඉධාගමිස්සති, ත්වං යථාලද්ධං සක්කාරං ගහෙත්වා ඉධෙව ආගන්ත්වා තං ඛමාපෙහීති। සා “සාධු, අය්යෙ”ති උට්ඨාය අත්තනො <pb V=2.182/> ගෙහං ගන්ත්වා පඤ්චසතා පරිවාරිත්ථියො ආණාපෙත්වා නානාවිධානි ඛාදනීයානි චෙව සූපෙය්යානි ච සම්පාදෙත්වා පුනදිවසෙ තං සක්කාරං ආදාය <pb M=2.202/> උත්තරාය ගෙහං ආගන්ත්වා බුද්ධප්පමුඛස්ස භික්ඛුසඞ්ඝස්ස පත්තෙ පතිට්ඨාපෙතුං අවිසහන්තී අට්ඨාසි। තං සබ්බං ගහෙත්වා උත්තරාව සංවිදහි। සිරිමාපි භත්තකිච්චාවසානෙ සද්ධිං පරිවාරෙන සත්ථු පාදමූලෙ නිපජ්ජි।
bod:අථ නං සත්ථා පුච්ඡි – “කො තෙ අපරාධො”ති? භන්තෙ, මයා හිය්යො ඉදං නාම කතං, අථ මෙ සහායිකා මං විහෙඨයමානා දාසියො නිවාරෙත්වා මය්හං උපකාරමෙව අකාසි। සාහං ඉමිස්සා ගුණං ජානිත්වා ඉමං ඛමාපෙසිං, අථ මං එසා “තුම්හෙසු ඛමන්තෙසු ඛමිස්සාමී”ති ආහ। “එවං කිර උත්තරෙ”ති? “ආම, භන්තෙ, සීසෙ මෙ සහායිකාය පක්කුථිතසප්පි ආසිත්ත”න්ති। අථ “තයා කිං චින්තිත”න්ති? “චක්කවාළං <pb P=3.313/> අතිසම්බාධං, බ්රහ්මලොකො අතිනීචකො, මම සහායිකාය ගුණොව මහන්තො। අහඤ්හි එතං නිස්සාය දානඤ්ච දාතුං ධම්මඤ්ච සොතුං අලත්ථං, සචෙ මෙ ඉමිස්සා උපරි කොපො අත්ථි, ඉදං මං දහතු। නො චෙ, මා දහතූ”ති එවං චින්තෙත්වා ඉමං මෙත්තාය ඵරිං, භන්තෙති। සත්ථා “සාධු සාධු, උත්තරෙ, එවං කොධං ජිනිතුං වට්ටති। කොධො හි නාම අක්කොධෙන, අක්කොසකපරිභාසකො අනක්කොසන්තෙන අපරිභාසන්තෙන, ථද්ධමච්ඡරී අත්තනො සන්තකස්ස දානෙන, මුසාවාදී සච්චවචනෙන ජිනිතබ්බො”ති වත්වා ඉමං ගාථමාහ –
gax:223:“අක්කොධෙන ජිනෙ කොධං, අසාධුං සාධුනා ජිනෙ।
gae:ජිනෙ කදරියං දානෙන, සච්චෙනාලිකවාදින”න්ති॥
bod:තත්ථ <b>අක්කොධෙනා</b>ති කොධනො හි පුග්ගලො අක්කොධෙන හුත්වා ජිනිතබ්බො। <b>අසාධු</b>න්ති අභද්දකො භද්දකෙන හුත්වා ජිනිතබ්බො। <b>කදරිය</b>න්ති ථද්ධමච්ඡරී අත්තනො සන්තකස්ස චාගචිත්තෙන ජිනිතබ්බො। අලිකවාදී සච්චවචනෙන <pb P=3.314/> ජිනිතබ්බො। තස්මා එවමාහ – “අක්කොධෙන ජිනෙ කොධං…පෙ॰… සච්චෙනාලිකවාදින”න්ති।
bod:දෙසනාවසානෙ සිරිමා සද්ධිං පඤ්චසතාහි ඉත්ථීහි සොතාපත්තිඵලෙ පතිට්ඨහීති।
cen:උත්තරාඋපාසිකාවත්ථු තතියං।
sub:4:මහාමොග්ගල්ලානත්ථෙරපඤ්හවත්ථු
bod:<b>සච්චං</b> <pb V=2.183/> <pb M=2.203/> <b>භණෙ</b>ති ඉමං ධම්මදෙසනං සත්ථා ජෙතවනෙ විහරන්තො මහාමොග්ගල්ලානත්ථෙරස්ස පඤ්හං ආරබ්භ කථෙසි।
bod:එකස්මිඤ්හි සමයෙ ථෙරො දෙවචාරිකං ගන්ත්වා මහෙසක්ඛාය දෙවතාය විමානද්වාරෙ ඨත්වා තං අත්තනො සන්තිකං ආගන්ත්වා වන්දිත්වා ඨිතං එවමාහ – “දෙවතෙ මහතී තෙ සම්පත්ති, කිං කම්මං කත්වා ඉමං අලත්ථා”ති? “මා මං, භන්තෙ, පුච්ඡථා”ති। දෙවතා කිර අත්තනො පරිත්තකම්මෙන ලජ්ජමානා එවං වදති। සා පන ථෙරෙන “කථෙහියෙවා”ති වුච්චමානා ආහ – “භන්තෙ, මයා නෙව දානං දින්නං, න පූජා කතා, න ධම්මො සුතො, කෙවලං සච්චමත්තං රක්ඛිත”න්ති। ථෙරො අඤ්ඤානි විමානද්වාරානි <pb P=3.315/> ගන්ත්වා ආගතාගතා අපරාපි දෙවධීතරො පුච්ඡි। තාසුපි තථෙව නිගුහිත්වා ථෙරං පටිබාහිතුං අසක්කොන්තීසු එකා තාව ආහ – “භන්තෙ, මයා නෙව දානාදීසු කතං නාම අත්ථි, අහං පන කස්සපබුද්ධකාලෙ පරස්ස දාසී අහොසිං, තස්සා මෙ සාමිකො අතිවිය චණ්ඩො ඵරුසො, ගහිතග්ගහිතෙනෙව කට්ඨෙන වා කලිඞ්ගරෙන වා සීසං භින්දති। සාහං උප්පන්නෙ කොපෙ ‘එස තව සාමිකො ලක්ඛණාහතං වා කාතුං නාසාදීනි වා ඡින්දිතුං ඉස්සරො, මා කුජ්ඣී’ති අත්තානමෙව පරිභාසෙත්වා කොපං නාම න අකාසිං, තෙන මෙ අයං සම්පත්ති ලද්ධා”ති। අපරා ආහ – “අහං, භන්තෙ, උච්ඡුඛෙත්තං රක්ඛමානා එකස්ස භික්ඛුනො උච්ඡුයට්ඨිං අදාසිං”। අපරා එකං තිම්බරුසකං අදාසිං। අපරා එකං එළාලුකං අදාසිං। අපරා එකං ඵාරුසකං <pb P=3.316/> අදාසිං। අපරා එකං මූලමුට්ඨිං। අපරා “නිම්බමුට්ඨි”න්තිආදිනා නයෙන අත්තනා අත්තනා කතං පරිත්තදානං ආරොචෙත්වා “ඉමිනා ඉමිනා කාරණෙන අම්හෙහි අයං සම්පත්ති ලද්ධා”ති ආහංසු।
bod:ථෙරො තාහි කතකම්මං සුත්වා සත්ථාරං උපසඞ්කමිත්වා පුච්ඡි – “සක්කා නු ඛො, භන්තෙ, සච්චකථනමත්තෙන, කොපනිබ්බාපනමත්තෙන, අතිපරිත්තකෙන තිම්බරුසකාදිදානමත්තෙන දිබ්බසම්පත්තිං ලද්ධු”න්ති। “කස්මා මං, මොග්ගල්ලාන, පුච්ඡසි, නනු තෙ දෙවතාහි අයං අත්ථො කථිතො”ති? “ආම, භන්තෙ, ලබ්භති මඤ්ඤෙ එත්තකෙන දිබ්බසම්පත්තී”ති। අථ නං සත්ථා “මොග්ගල්ලාන, සච්චමත්තං කථෙත්වාපි කොපමත්තං ජහිත්වාපි පරිත්තකං දානං දත්වාපි දෙවලොකං ගච්ඡතියෙවා”ති වත්වා ඉමං ගාථමාහ –
gax:224:“සච්චං <pb V=2.184/> <pb M=2.204/> භණෙ න කුජ්ඣෙය්ය, දජ්ජා අප්පම්පි යාචිතො।
gae:එතෙහි තීහි ඨානෙහි, ගච්ඡෙ දෙවාන සන්තිකෙ”ති॥
bod:තත්ථ <b>සච්චං භණෙ</b>ති සච්චං දීපෙය්ය වොහරෙය්ය, සච්චෙ පතිට්ඨහෙය්යාති අත්ථො। <b>න කුජ්ඣෙය්යා</b>ති පරස්ස න කුජ්ඣෙය්ය <pb P=3.317/>। <b>යාචිතො</b>ති යාචකා නාම සීලවන්තො පබ්බජිතා। තෙ හි කිඤ්චාපි “දෙථා”ති අයාචිත්වාව ඝරද්වාරෙ තිට්ඨන්ති, අත්ථතො පන යාචන්තියෙව නාම। එවං සීලවන්තෙහි යාචිතො අප්පස්මිං දෙය්යධම්මෙ විජ්ජමානෙ අප්පමත්තකම්පි දදෙය්ය। <b>එතෙහි තීහී</b>ති එතෙසු තීසු එකෙනාපි කාරණෙන දෙවලොකං ගච්ඡෙය්යාති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:මහාමොග්ගල්ලානත්ථෙරපඤ්හවත්ථු චතුත්ථං।
sub:5:බුද්ධපිතුබ්රාහ්මණවත්ථු
bod:<b>අහිංසකා යෙ</b>ති ඉමං ධම්මදෙසනං සත්ථා සාකෙතං නිස්සාය අඤ්ජනවනෙ විහරන්තො භික්ඛූහි පට්ඨපඤ්හං ආරබ්භ කථෙසි।
bod:භගවතො කිර භික්ඛුසඞ්ඝපරිවුතස්ස සාකෙතං පිණ්ඩාය පවිසනකාලෙ එකො සාකෙතවාසී මහල්ලකබ්රාහ්මණො නගරතො නික්ඛමන්තො අන්තරඝරද්වාරෙ දසබලං දිස්වා පාදෙසු නිපතිත්වා ගොප්ඵකෙසු දළ්හං ගහෙත්වා, “තාත, නනු නාම පුත්තෙහි ජිණ්ණකාලෙ මාතාපිතරො පටිජග්ගිතබ්බා, කස්මා එත්තකං කාලං අම්හාකං අත්තානං න දස්සෙසි। මයා තාව දිට්ඨොසි, මාතරම්පි පස්සිතුං එහී”ති සත්ථාරං ගහෙත්වා අත්තනො ගෙහං අගමාසි। සත්ථා තත්ථ ගන්ත්වා පඤ්ඤත්තෙ ආසනෙ නිසීදි සද්ධිං භික්ඛුසඞ්ඝෙන। බ්රාහ්මණීපි ආගන්ත්වා සත්ථු <pb P=3.318/> පාදෙසු නිපතිත්වා, “තාත, එත්තකං කාලං කුහිං ගතොසි, නනු නාම මාතාපිතරො මහල්ලකකාලෙ උපට්ඨාතබ්බා”ති වත්වා පුත්තධීතරො “එථ භාතරං වන්දථා”ති වන්දාපෙසි। තෙ උභොපි තුට්ඨමානසා බුද්ධප්පමුඛං භික්ඛුසඞ්ඝං පරිවිසිත්වා, “භන්තෙ, ඉධෙව නිබද්ධං භික්ඛං ගණ්හථා”ති වත්වා “බුද්ධා නාම එකට්ඨානෙයෙව නිබද්ධං භික්ඛං න ගණ්හන්තී”ති වුත්තෙ, “තෙන හි, භන්තෙ, යෙ වො නිමන්තෙතුං ආගච්ඡන්ති, තෙ අම්හාකං සන්තිකං පහිණෙය්යාථා”ති ආහංසු। සත්ථා තතො <pb M=2.205/> පට්ඨාය නිමන්තෙතුං ආගතෙ “ගන්ත්වා බ්රාහ්මණස්ස ආරොචෙය්යාථා”ති පෙසෙසි। තෙ ගන්ත්වා “මයං ස්වාතනාය සත්ථාරං නිමන්තෙමා”ති බ්රාහ්මණං <pb V=2.185/> වදන්ති। බ්රාහ්මණො පුනදිවසෙ අත්තනො ගෙහතො භත්තභාජනසූපෙය්යභාජනානි ආදාය සත්ථු නිසීදනට්ඨානං ගච්ඡති। අඤ්ඤත්ර පන නිමන්තනෙ අසති සත්ථා බ්රාහ්මණස්සෙව ගෙහෙ භත්තකිච්චං කරොති। තෙ උභොපි අත්තනො දෙය්යධම්මං නිච්චකාලං තථාගතස්ස දෙන්තා ධම්මකථං සුණන්තා අනාගාමිඵලං පාපුණිංසු।
bod:භික්ඛූ ධම්මසභායං කථං සමුට්ඨාපෙසුං, “ආවුසො, බ්රාහ්මණො ‘තථාගතස්ස සුද්ධොදනො පිතා, මහාමායා මාතා’ති ජානාති, ජානන්තොව සද්ධිං බ්රාහ්මණියා තථාගතං ‘අම්හාකං පුත්තො’ති වදති, සත්ථාපි <pb P=3.319/> තථෙව අධිවාසෙති। කිං නු ඛො කාරණ”න්ති? සත්ථා තෙසං කථං සුත්වා, “භික්ඛවෙ, උභොපි තෙ අත්තනො පුත්තමෙව පුත්තොති වදන්තී”ති වත්වා අතීතං ආහරි।
bod:අතීතෙ, භික්ඛවෙ, අයං බ්රාහ්මණො නිරන්තරං පඤ්ච ජාතිසතානි මය්හං පිතා අහොසි, පඤ්ච ජාතිසතානි චූළපිතා, පඤ්ච ජාතිසතානි මහාපිතා। සාපි මෙ බ්රාහ්මණී නිරන්තරමෙව පඤ්ච ජාතිසතානි මාතා අහොසි, පඤ්ච ජාතිසතානි චූළමාතා, පඤ්ච ජාතිසතානි මහාමාතා। එවාහං දියඩ්ඪජාතිසහස්සං බ්රාහ්මණස්ස හත්ථෙ සංවඩ්ඪො, දියඩ්ඪජාතිසහස්සං බ්රාහ්මණියා හත්ථෙති තීණි ජාතිසහස්සානි තෙසං පුත්තභාවං දස්සෙත්වා ඉමා ගාථා අභාසි –
gax:“යස්මිං මනො නිවිසති, චිත්තඤ්චාපි පසීදති।
gae:අදිට්ඨපුබ්බකෙ පොසෙ, කාමං තස්මිම්පි විස්සසෙ॥ (ජා॰ 1.1.68)।
gax:“පුබ්බෙව සන්නිවාසෙන, පච්චුප්පන්නහිතෙන වා।
gae:එවං තං ජායතෙ පෙමං, උප්පලංව යථොදකෙ”ති॥ (ජා॰ 1.2.174)।
bod:සත්ථා තෙමාසමෙව තං කුලං නිස්සාය විහාසි। තෙ උභොපි අරහත්තං සච්ඡිකත්වා පරිනිබ්බායිංසු। අථ නෙසං මහාසක්කාරං කත්වා උභොපි එකකූටාගාරමෙව ආරොපෙත්වා නීහරිංසු। සත්ථාපි පඤ්චසතභික්ඛුපරිවාරො තෙහි සද්ධිංයෙව ආළාහනං අගමාසි। “බුද්ධානං කිර මාතාපිතරො”ති මහාජනො නික්ඛමි। සත්ථාපි ආළාහනසමීපෙ එකං සාලං <pb M=2.206/> පවිසිත්වා අට්ඨාසි। මනුස්සා සත්ථාරං වන්දිත්වා <pb P=3.320/> එකමන්තෙ ඨත්වා, “භන්තෙ, ‘මාතාපිතරො වො කාලකතා’ති මා චින්තයිත්ථා”ති සත්ථාරා සද්ධිං පටිසන්ථාරං කරොන්ති। සත්ථා තෙ “මා එවං අවචුත්ථා”ති අප්පටික්ඛිපිත්වා පරිසාය ආසයං ඔලොකෙත්වා තඞ්ඛණානුරූපං ධම්මං දෙසෙන්තො –
gax:“අප්පං <pb V=2.186/> වත ජීවිතං ඉදං,
gax:ඔරං වස්සසතාපි මිය්යති।
gax:යො චෙපි අතිච්ච ජීවති,
gae:අථ සො ජරසාපි මිය්යතී”ති॥ (සු॰ නි॰ 810; මහානි॰ 39) –
uni:ඉදං <b>ජරාසුත්තං</b> කථෙසි। දෙසනාවසානෙ චතුරාසීතියා පාණසහස්සානං ධම්මාභිසමයො අහොසි। භික්ඛූ බ්රාහ්මණස්ස ච බ්රාහ්මණියා ච පරිනිබ්බුතභාවං අජානන්තා, “භන්තෙ, තෙසං කො අභිසම්පරායො”ති පුච්ඡිංසු। සත්ථා, “භික්ඛවෙ, එවරූපානං අසෙඛමුනීනං අභිසම්පරායො නාම නත්ථි। එවරූපා හි අච්චුතං අමතං මහානිබ්බානමෙව පාපුණන්තී”ති වත්වා ඉමං ගාථමාහ –
gax:225:“අහිංසකා යෙ මුනයො, නිච්චං කායෙන සංවුතා।
gae:තෙ යන්ති අච්චුතං ඨානං, යත්ථ ගන්ත්වා න සොචරෙ”ති॥
bod:තත්ථ <pb P=3.321/> <b>මුනයො</b>ති මොනෙය්යපටිපදාය මග්ගඵලපත්තා අසෙඛමුනයො। <b>කායෙනා</b>ති දෙසනාමත්තමෙවෙතං, තීහිපි ද්වාරෙහි සුසංවුතාති අත්ථො। <b>අච්චුත</b>න්ති සස්සතං। <b>ඨාන</b>න්ති අකුප්පට්ඨානං ධුවට්ඨානං। <b>යත්ථා</b>ති යස්මිං නිබ්බානෙ ගන්ත්වා න සොචරෙ න සොචන්ති න විහඤ්ඤන්ති, තං ඨානං ගච්ඡන්තීති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:බුද්ධපිතුබ්රාහ්මණවත්ථු පඤ්චමං।
sub:6:පුණ්ණදාසීවත්ථු
bod:<b>සදා ජාගරමානාන</b>න්ති ඉමං ධම්මදෙසනං සත්ථා ගිජ්ඣකූටෙ විහරන්තො පුණ්ණං නාම රාජගහසෙට්ඨිනො දාසිං ආරබ්භ කථෙසි।
bod:තස්සා <pb M=2.207/> කිර එකදිවසං කොට්ටනත්ථාය බහුවීහිං අදංසු। සා රත්තිම්පි දීපං ජාලෙත්වා වීහිං කොට්ටෙන්තී විස්සමනත්ථාය සෙදතින්තෙන ගත්තෙන බහිවාතෙ අට්ඨාසි। තස්මිං සමයෙ දබ්බො මල්ලපුත්තො <pb V=2.187/> භික්ඛූනං සෙනාසනපඤ්ඤාපකො <pb P=3.322/> අහොසි। සො ධම්මස්සවනං සුත්වා අත්තනො අත්තනො සෙනාසනං ගච්ඡන්තානං භික්ඛූනං අඞ්ගුලිං ජාලෙත්වා පුරතො පුරතො මග්ගදෙසනත්ථාය ගච්ඡන්තො භික්ඛූනං ආලොකං නිම්මිනි। පුණ්ණා තෙනාලොකෙන පබ්බතෙ විචරන්තෙ භික්ඛූ දිස්වා “අහං තාව අත්තනො දුක්ඛෙන උපද්දුතා ඉමායපි වෙලාය නිද්දං න උපෙමි, භද්දන්තා කිං කාරණා න නිද්දායන්තී”ති චින්තෙත්වා “අද්ධා කස්සචි භික්ඛුනො අඵාසුකං වා භවිස්සති, දීඝජාතිකෙන වා උපද්දවො භවිස්සතී”ති සඤ්ඤං කත්වා පාතොව කුණ්ඩකං ආදාය උදකෙන තෙමෙත්වා හත්ථතලෙ පූවං කත්වා අඞ්ගාරෙසු පචිත්වා උච්ඡඞ්ගෙ කත්වා තිත්ථමග්ගෙ ඛාදිස්සාමීති ඝටං ආදාය තිත්ථාභිමුඛී පායාසි। සත්ථාපි ගාමං පිණ්ඩාය පවිසිතුං තමෙව මග්ගං පටිපජ්ජි।
bod:සා සත්ථාරං දිස්වා චින්තෙසි – “අඤ්ඤෙසු දිවසෙසු සත්ථරි දිට්ඨෙපි මම දෙය්යධම්මො න හොති, දෙය්යධම්මෙ සති සත්ථාරං න පස්සාමි, ඉදානි මෙ දෙය්යධම්මො ච අත්ථි, සත්ථා ච සම්මුඛීභූතො। සචෙ ලූඛං වා පණීතං වාති අචින්තෙත්වා ගණ්හෙය්ය, දදෙය්යාහං ඉමං පූව”න්ති ඝටං එකමන්තෙ නික්ඛිපිත්වා සත්ථාරං වන්දිත්වා, “භන්තෙ <pb P=3.323/>, ඉමං ලූඛං දානං පටිග්ගණ්හන්තා මම සඞ්ගහං කරොථා”ති ආහ। සත්ථා ආනන්දත්ථෙරං ඔලොකෙත්වා තෙන නීහරිත්වා දින්නං මහාරාජදත්තියං පත්තං උපනාමෙත්වා පූවං ගණ්හි। පුණ්ණාපි තං සත්ථු පත්තෙ පතිට්ඨපෙත්වාව පඤ්චපතිට්ඨිතෙන වන්දිත්වා, “භන්තෙ, තුම්හෙහි දිට්ඨධම්මොයෙව මෙ සමිජ්ඣතූ”ති ආහ। සත්ථා “එවං හොතූ”ති ඨිතකොව අනුමොදනං අකාසි।
bod:පුණ්ණාපි චින්තෙසි – “කිඤ්චාපි මෙ සත්ථා සඞ්ගහං කරොන්තො පූවං ගණ්හි, න පනිදං ඛාදිස්සති। අද්ධා පුරතො කාකස්ස වා සුනඛස්ස වා දත්වා රඤ්ඤො වා රාජපුත්තස්ස වා ගෙහං ගන්ත්වා පණීතභොජනං භුඤ්ජිස්සතී”ති। සත්ථාපි “කිං නු ඛො එසා චින්තෙසී”ති තස්සා චිත්තාචාරං ඤත්වා ආනන්දත්ථෙරං ඔලොකෙත්වා නිසීදනාකාරං දස්සෙසි। ථෙරො චීවරං පඤ්ඤාපෙත්වා අදාසි। සත්ථා බහිනගරෙයෙව නිසීදිත්වා භත්තකිච්චං අකාසි। දෙවතා සකලචක්කවාළගබ්භෙ දෙවමනුස්සානං උපකප්පනකං ඔජං මධුපටලං විය පීළෙත්වා <pb M=2.208/> තත්ථ පක්ඛිපිංසු। පුණ්ණා ච ඔලොකෙන්තී අට්ඨාසි। භත්තකිච්චාවසානෙ ථෙරො උදකං අදාසි। සත්ථා කතභත්තකිච්චො පුණ්ණං ආමන්තෙත්වා “කස්මා ත්වං පුණ්ණෙ මම <pb P=3.324/> සාවකෙ පරිභවසී”ති ආහ। න පරිභවාමි, භන්තෙති। අථ තයා මම සාවකෙ ඔලොකෙත්වා කිං කථිතන්ති? “අහං තාව ඉමිනා දුක්ඛුපද්දවෙන නිද්දං න උපෙමි, භද්දන්තා කිමත්ථං නිද්දං න උපෙන්ති, අද්ධා කස්සචි අඵාසුකං වා භවිස්සති, දීඝජාතිකෙන වා උපද්දවො භවිස්සතී”ති එත්තකං මයා, භන්තෙ, චින්තිතන්ති। සත්ථා තස්සා වචනං සුත්වා “පුණ්ණෙ ත්වං න තාව දුක්ඛුපද්දවෙන නිද්දායසි, මම සාවකා සදා ජාගරියමනුයුත්තතාය න නිද්දායන්තී”ති වත්වා ඉමං ගාථමාහ –
gax:226:“සදා <pb V=2.188/> ජාගරමානානං, අහොරත්තානුසික්ඛිනං।
gae:නිබ්බානං අධිමුත්තානං, අත්ථං ගච්ඡන්ති ආසවා”ති॥
bod:තත්ථ <b>අහොරත්තානුසික්ඛින</b>න්ති දිවා ච රත්තිඤ්ච තිස්සො සික්ඛා සික්ඛමානානං। <b>නිබ්බානං අධිමුත්තාන</b>න්ති නිබ්බානජ්ඣාසයානං। <b>අත්ථං ගච්ඡන්තී</b>ති එවරූපානං සබ්බෙපි ආසවා අත්ථං විනාසං නත්ථිභාවං ගච්ඡන්තීති අත්ථො।
bod:දෙසනාවසානෙ යථාඨිතා පුණ්ණා සොතාපත්තිඵලෙ පතිට්ඨහි, සම්පත්තපරිසායපි සාත්ථිකා ධම්මදෙසනා අහොසීති।
bod:සත්ථා කුණ්ඩකඅඞ්ගාරපූවෙන භත්තකිච්චං කත්වා විහාරං අගමාසි। භික්ඛූ ධම්මසභායං කථං සමුට්ඨාපෙසුං “දුක්කරං <pb P=3.325/>, ආවුසො, සම්මාසම්බුද්ධෙන කතං පුණ්ණාය දින්නෙන කුණ්ඩකඅඞ්ගාරපූවෙන භත්තකිච්චං කරොන්තෙනා”ති। සත්ථා ආගන්ත්වා “කාය නුත්ථ, භික්ඛවෙ, එතරහි කථාය සන්නිසින්නා”ති පුච්ඡිත්වා “ඉමාය නාමා”ති වුත්තෙ “න, භික්ඛවෙ, ඉදානෙව, පුබ්බෙපි මයා ඉමාය දින්නකුණ්ඩකං පරිභුත්තමෙවා”ති වත්වා අතීතං ආහරිත්වා –
gax:“භුත්වා තිණපරිඝාසං, භුත්වා ආචාමකුණ්ඩකං।
gae:එතං තෙ භොජනං ආසි, කස්මා දානි න භුඤ්ජසි॥
gax:“යත්ථ පොසං න ජානන්ති, ජාතියා විනයෙන වා।
gae:බහුං තත්ථ මහාබ්රහ්මෙ, අපි ආචාමකුණ්ඩකං॥
gax:“ත්වඤ්ච <pb M=2.209/> ඛො මං පජානාසි, යාදිසායං හයුත්තමො।
gae:ජානන්තො ජානමාගම්ම, න තෙ භක්ඛාමි කුණ්ඩක”න්ති॥ (ජා॰ 1.3.10-12) –
uni:ඉමං <b>කුණ්ඩකසින්ධවපොතකජාතකං</b> විත්ථාරෙත්වා කථෙසි।
cen:පුණ්ණදාසීවත්ථු ඡට්ඨං।
sub:7:අතුලඋපාසකවත්ථු
bod:<b>පොරාණමෙත</b>න්ති <pb V=2.189/> ඉමං ධම්මදෙසනං සත්ථා ජෙතවනෙ විහරන්තො අතුලං නාම උපාසකං ආරබ්භ කථෙසි।
bod:සො හි සාවත්ථිවාසී උපාසකො පඤ්චසතඋපාසකපරිවාරො එකදිවසං <pb P=3.326/> තෙ උපාසකෙ ආදාය ධම්මස්සවනත්ථාය විහාරං ගන්ත්වා රෙවතත්ථෙරස්ස සන්තිකෙ ධම්මං සොතුකාමො හුත්වා රෙවතත්ථෙරං වන්දිත්වා නිසීදි। සො පනායස්මා පටිසල්ලානාරාමො සීහො විය එකචාරො, තස්මා තෙන සද්ධිං න කිඤ්චි කථෙසි। සො “අයං ථෙරො න කිඤ්චි කථෙසී”ති කුද්ධො උට්ඨාය සාරිපුත්තත්ථෙරස්ස සන්තිකං ගන්ත්වා එකමන්තං ඨිතො ථෙරෙන “කෙනත්ථෙන ආගතත්ථා”ති වුත්තෙ “අහං, භන්තෙ, ඉමෙ උපාසකෙ ආදාය ධම්මස්සවනත්ථාය රෙවතත්ථෙරං උපසඞ්කමිං, තස්ස මෙ ථෙරො න කිඤ්චි කථෙසි, ස්වාහං තස්ස කුජ්ඣිත්වා ඉධාගතො, ධම්මං මෙ කථෙථා”ති ආහ। අථ ථෙරො “තෙන හි උපාසකා නිසීදථා”ති වත්වා බහුකං කත්වා අභිධම්මකථං කථෙසි। උපාසකොපි “අභිධම්මකථා නාම අතිසණ්හා, ථෙරො බහුං අභිධම්මමෙව කථෙසි, අම්හාකං ඉමිනා කො අත්ථො”ති කුජ්ඣිත්වා පරිසං ආදාය ආනන්දත්ථෙරස්ස සන්තිකං අගමාසි।
bod:ථෙරෙනාපි “කිං උපාසකා”ති වුත්තෙ, “භන්තෙ, මයං ධම්මස්සවනත්ථාය රෙවතත්ථෙරං උපසඞ්කමිම්හා, තස්ස සන්තිකෙ ආලාපසල්ලාපමත්තම්පි අලභිත්වා කුද්ධා සාරිපුත්තත්ථෙරස්ස සන්තිකං අගමිම්හා, සොපි නො අතිසණ්හං බහුං අභිධම්මමෙව කථෙසි, ‘ඉමිනා අම්හාකං කො අත්ථො’ති එතස්සාපි කුජ්ඣිත්වා ඉධාගමිම්හා, කථෙහි නො, භන්තෙ, ධම්මකථ”න්ති। තෙන හි නිසීදිත්වා සුණාථාති ථෙරො තෙසං සුවිඤ්ඤෙය්යං කත්වා අප්පකමෙව <pb M=2.210/> ධම්මං කථෙසි। තෙ ථෙරස්සපි කුජ්ඣිත්වා සත්ථු සන්තිකං ගන්ත්වා වන්දිත්වා එකමන්තං නිසීදිංසු, අථ නෙ සත්ථා ආහ – “කස්මා <pb P=3.327/> උපාසකා ආගතත්ථා”ති? “ධම්මස්සවනාය, භන්තෙ”ති। “සුතො පන වො ධම්මො”ති? “භන්තෙ, මයං ආදිතො රෙවතත්ථෙරං උපසඞ්කමිම්හා, සො අම්හෙහි සද්ධිං න කිඤ්චි කථෙසි, තස්ස කුජ්ඣිත්වා සාරිපුත්තත්ථෙරං උපසඞ්කමිම්හා, තෙන නො බහු අභිධම්මො කථිතො, තං අසල්ලක්ඛෙත්වා කුජ්ඣිත්වා ආනන්දත්ථෙරං උපසඞ්කමිම්හා, තෙන නො අප්පමත්තකොව ධම්මො කථිතො, තස්සපි කුජ්ඣිත්වා ඉධාගතම්හා”ති।
bod:සත්ථා තස්ස කථං සුත්වා, “අතුල, පොරාණතො පට්ඨාය ආචිණ්ණමෙවෙතං, තුණ්හීභූතම්පි බහුකථම්පි මන්දකථම්පි ගරහන්තියෙව। එකන්තං ගරහිතබ්බොයෙව වා හි පසංසිතබ්බොයෙව වා නත්ථි <pb V=2.190/>। රාජානොපි එකච්චෙ නින්දන්ති, එකච්චෙ පසංසන්ති। මහාපථවිම්පි චන්දිමසූරියෙපි ආකාසාදයොපි චතුපරිසමජ්ඣෙ නිසීදිත්වා ධම්මං කථෙන්තම්පි සම්මාසම්බුද්ධං එකච්චෙ ගරහන්ති, එකච්චෙ පසංසන්ති। අන්ධබාලානඤ්හි නින්දා වා පසංසා වා අප්පමාණා, පණ්ඩිතෙන පන මෙධාවිනා නින්දිතො නින්දිතො නාම, පසංසිතො ච පසංසිතො නාම හොතී”ති වත්වා ඉමා ගාථා අභාසි –
gax:227:“පොරාණමෙතං <pb P=3.328/> අතුල, නෙතං අජ්ජතනාමිව।
gax:නින්දන්ති තුණ්හිමාසීනං, නින්දන්ති බහුභාණිනං।
gae:මිතභාණිම්පි නින්දන්ති, නත්ථි ලොකෙ අනින්දිතො॥
gax:228:“න චාහු න ච භවිස්සති, න චෙතරහි විජ්ජති।
gae:එකන්තං නින්දිතො පොසො, එකන්තං වා පසංසිතො॥
gax:229:“යං චෙ විඤ්ඤූ පසංසන්ති, අනුවිච්ච සුවෙ සුවෙ।
gae:අච්ඡිද්දවුත්තිං මෙධාවිං, පඤ්ඤාසීලසමාහිතං॥
gax:230:“නික්ඛං ජම්බොනදස්සෙව, කො තං නින්දිතුමරහති।
gae:දෙවාපි නං පසංසන්ති, බ්රහ්මුනාපි පසංසිතො”ති॥
bod:තත්ථ <b>පොරාණමෙත</b>න්ති පුරාණකං එතං। <b>අතුලා</b>ති තං උපාසකං නාමෙන ආලපති। <b>නෙතං අජ්ජතනාමිවා</b>ති ඉදං නින්දනං වා පසංසනං වා අජ්ජතනං <pb M=2.211/> අධුනා උප්පන්නං විය න හොති। <b>තුණ්හිමාසීන</b>න්ති කිං එසො මූගො විය බධිරො විය කිඤ්චි අජානන්තො විය තුණ්හී හුත්වා නිසින්නොති නින්දන්ති। <b>බහුභාණින</b>න්ති කිං එස වාතාහතතාලපණ්ණං විය තටතටායති, ඉමස්ස කථාපරියන්තොයෙව නත්ථීති නින්දන්ති। <b>මිතභාණිම්පී</b>ති කිං <pb P=3.329/> එස සුවණ්ණහිරඤ්ඤං විය අත්තනො වචනං මඤ්ඤමානො එකං වා ද්වෙ වා වත්වා තුණ්හී අහොසීති නින්දන්ති। එවං සබ්බථාපි ඉමස්මිං ලොකෙ අනින්දිතො නාම නත්ථීති අත්ථො। <b>න චාහූ</b>ති අතීතෙපි නාහොසි, අනාගතෙපි න භවිස්සති।
bod:<b>යං චෙ විඤ්ඤූ</b>ති බාලානං නින්දා වා පසංසා වා අප්පමාණා, යං පන පණ්ඩිතා දිවසෙ දිවසෙ අනුවිච්ච නින්දකාරණං වා පසංසකාරණං වා ජානිත්වා පසංසන්ති, අච්ඡිද්දාය වා සික්ඛාය <pb V=2.191/> අච්ඡිද්දාය වා ජීවිතවුත්තියා සමන්නාගතත්තා අච්ඡිද්දවුත්තිං ධම්මොජපඤ්ඤාය සමන්නාගතත්තා මෙධාවිං ලොකියලොකුත්තරපඤ්ඤාය චෙව චතුපාරිසුද්ධිසීලෙන ච සමන්නාගතත්තා පඤ්ඤාසීලසමාහිතං පසංසන්ති, තං සුවණ්ණදොසවිරහිතං ඝට්ටනමජ්ජනක්ඛමං ජම්බොනදනික්ඛං විය කො නින්දිතුමරහතීති අත්ථො। <b>දෙවාපී</b>ති දෙවතාපි පණ්ඩිතමනුස්සාපි තං භික්ඛුං උපට්ඨාය ථොමෙන්ති පසංසන්ති। <b>බ්රහ්මුනාපී</b>ති න කෙවලං දෙවමනුස්සෙහි, දසසහස්සචක්කවාළෙ මහාබ්රහ්මුනාපි එස පසංසිතොයෙවාති අත්ථො।
bod:දෙසනාවසානෙ පඤ්චසතාපි උපාසකා සොතාපත්තිඵලෙ පතිට්ඨහිංසූති।
cen:අතුලඋපාසකවත්ථු සත්තමං।
sub:8:ඡබ්බග්ගියවත්ථු
bod:<b>කායප්පකොප</b>න්ති <pb P=3.330/> ඉමං ධම්මදෙසනං සත්ථා වෙළුවනෙ විහරන්තො ඡබ්බග්ගියෙ භික්ඛූ ආරබ්භ කථෙසි।
bod:එකදිවසඤ්හි සත්ථා වෙළුවනෙ විහරන්තො තෙසං ඡබ්බග්ගියානං උභොහි හත්ථෙහි යට්ඨියො ගහෙත්වා කට්ඨපාදුකා ආරුය්හ පිට්ඨිපාසාණෙ චඞ්කමන්තානං ඛටඛටාතිසද්දං සුත්වා, “ආනන්ද, කිං සද්දො නාමෙසො”ති පුච්ඡිත්වා <pb M=2.212/> “ඡබ්බග්ගියානං පාදුකා ආරුය්හ චඞ්කමන්තානං ඛටඛටසද්දො”ති සුත්වා සික්ඛාපදං පඤ්ඤාපෙත්වා “භික්ඛුනා නාම කායාදීනි රක්ඛිතුං වට්ටතී”ති වත්වා ධම්මං දෙසෙන්තො ඉමා ගාථා අභාසි –
gax:231:“කායප්පකොපං රක්ඛෙය්ය, කායෙන සංවුතො සියා।
gae:කායදුච්චරිතං හිත්වා, කායෙන සුචරිතං චරෙ॥
gax:232:“වචීපකොපං රක්ඛෙය්ය, වාචාය සංවුතො සියා।
gae:වචීදුච්චරිතං හිත්වා, වාචාය සුචරිතං චරෙ॥
gax:233:“මනොපකොපං රක්ඛෙය්ය, මනසා සංවුතො සියා।
gae:මනොදුච්චරිතං හිත්වා, මනසා සුචරිතං චරෙ॥
gax:234:“කායෙන <pb V=2.192/> සංවුතා ධීරා, අථො වාචාය සංවුතා।
gae:මනසා සංවුතා ධීරා, තෙ වෙ සුපරිසංවුතා”ති॥
bod:තත්ථ <b>කායප්පකොප</b>න්ති තිවිධං කායදුච්චරිතං රක්ඛෙය්ය। <b>කායෙන සංවුතො</b>ති කායද්වාරෙ දුච්චරිතපවෙසනං නිවාරෙත්වා සංවුතො පිහිතද්වාරො සියා। යස්මා පන <pb P=3.331/> කායදුච්චරිතං හිත්වා කායසුචරිතං චරන්තො උභයම්පෙතං කරොති, තස්මා <b>කායදුච්චරිතං හිත්වා, කායෙන සුචරිතං චරෙ</b>ති වුත්තං। අනන්තරගාථාසුපි එසෙව නයො। <b>කායෙන සංවුතා ධීරා</b>ති යෙ පණ්ඩිතා පාණාතිපාතාදීනි අකරොන්තා කායෙන, මුසාවාදාදීනි අකරොන්තා වාචාය, අභිජ්ඣාදීනි අසමුට්ඨපෙන්තා මනසා සංවුතා, තෙ ඉධ ලොකස්මිං සුසංවුතා සුරක්ඛිතා සුගොපිතා සුපිහිතද්වාරාති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:ඡබ්බග්ගියවත්ථු අට්ඨමං।
cen:කොධවග්ගවණ්ණනා නිට්ඨිතා।
cen:සත්තරසමො වග්ගො।
