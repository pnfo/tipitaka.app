cha:7:සමුච්චයපරිච්ඡෙදො
bod:1:ද්වාසත්තතිවිධා <pb V=.49/> වුත්තා, වත්ථුධම්මා සලක්ඛණා।
gae:තෙසං දානි යථායොගං, පවක්ඛාමි සමුච්චයං॥
bod:2:අකුසලසඞ්ගහො මිස්සකසඞ්ගහො බොධිපක්ඛියසඞ්ගහො සබ්බසඞ්ගහො චෙති සමුච්චයසඞ්ගහො චතුබ්බිධො වෙදිතබ්බො।
sub:අකුසලසඞ්ගහො
bod:3:කථං? <b>අකුසලසඞ්ගහෙ</b> තාව චත්තාරො ආසවා – කාමාසවො භවාසවො දිට්ඨාසවො අවිජ්ජාසවො।
bod:4:චත්තාරො ඔඝා – කාමොඝො භවොඝො දිට්ඨොඝො අවිජ්ජොඝො।
bod:5:චත්තාරො යොගා – කාමයොගො භවයොගො දිට්ඨියොගො අවිජ්ජායොගො।
bod:6:චත්තාරො ගන්ථා – අභිජ්ඣාකායගන්ථො, බ්යාපාදො කායගන්ථො, සීලබ්බතපරාමාසො කායගන්ථො, ඉදංසච්චාභිනිවෙසො කායගන්ථො।
bod:7:චත්තාරො <pb M=.47/> උපාදානා – කාමුපාදානං දිට්ඨුපාදානං සීලබ්බතුපාදානං අත්තවාදුපාදානං।
bod:8:ඡ නීවරණානි – කාමච්ඡන්දනීවරණං බ්යාපාදනීවරණං ථිනමිද්ධනීවරණං උද්ධච්චකුක්කුච්චනීවරණං විචිකිච්ඡානීවරණං අවිජ්ජානීවරණං।
bod:9:සත්ත <pb V=.50/> අනුසයා – කාමරාගානුසයො භවරාගානුසයො පටිඝානුසයො මානානුසයො දිට්ඨානුසයො විචිකිච්ඡානුසයො අවිජ්ජානුසයො।
bod:10:දස සංයොජනානි – කාමරාගසංයොජනං රූපරාගසංයොජනං අරූපරාගසංයොජනං පටිඝසංයොජනං මානසංයොජනං දිට්ඨිසංයොජනං සීලබ්බතපරාමාසසංයොජනං විචිකිච්ඡාසංයොජනං උද්ධච්චසංයොජනං අවිජ්ජාසංයොජනං සුත්තන්තෙ।
bod:11:අපරානිපි දස සංයොජනානි – කාමරාගසංයොජනං භවරාගසංයොජනං පටිඝසංයොජනං මානසංයොජනං දිට්ඨිසංයොජනං සීලබ්බතපරාමාසසංයොජනං විචිකිච්ඡාසංයොජනං ඉස්සාසංයොජනං මච්ඡරියසංයොජනං අවිජ්ජාසංයොජනං අභිධම්මෙ (විභ॰ 969)।
bod:12:දස කිලෙසා – ලොභො දොසො මොහො මානො දිට්ඨි විචිකිච්ඡා ථිනං උද්ධච්චං අහිරිකං අනොත්තප්පං।
bod:13:ආසවාදීසු පනෙත්ථ කාමභවනාමෙන තබ්බත්ථුකා තණ්හා අධිප්පෙතා, සීලබ්බතපරාමාසො ඉදංසච්චාභිනිවෙසො අත්තවාදුපාදො ච තථාපවත්තං දිට්ඨිගතමෙව පවුච්චති।
bod:14:ආසවොඝා ච යොගා ච,
gax:තයො ගන්ථා ච වත්ථුතො।
gax:උපාදානා දුවෙ වුත්තා,
gae:අට්ඨ නීවරණා සියුං॥
gax:ඡළෙවානුසයා <pb M=.48/> හොන්ති, නව සංයොජනා මතා।
gae:කිලෙසා දස වුත්තොයං, නවධා පාපසඞ්ගහො॥
sub:මිස්සකසඞ්ගහො
bod:15:<b>මිස්සකසඞ්ගහෙ</b> ඡ හෙතූ – ලොභො දොසො මොහො අලොභො අදොසො අමොහො।
bod:16:සත්ත <pb V=.51/> ඣානඞ්ගානි – විතක්කො විචාරො පීති එකග්ගතා සොමනස්සං දොමනස්සං උපෙක්ඛා।
bod:17:ද්වාදස මග්ගඞ්ගානි – සම්මාදිට්ඨි සම්මාසඞ්කප්පො සම්මාවාචා සම්මාකම්මන්තො සම්මාආජීවො සම්මාවායාමො සම්මාසති සම්මාසමාධි මිච්ඡාදිට්ඨි මිච්ඡාසඞ්කප්පො මිච්ඡාවායාමො මිච්ඡාසමාධි।
bod:18:බාවීසතින්ද්රියානි – චක්ඛුන්ද්රියං සොතින්ද්රියං ඝානින්ද්රියං ජිව්හින්ද්රියං කායින්ද්රියං ඉත්ථින්ද්රියං පුරිසින්ද්රියං ජීවිතින්ද්රියං මනින්ද්රියං සුඛින්ද්රියං දුක්ඛින්ද්රියං සොමනස්සින්ද්රියං දොමනස්සින්ද්රියං උපෙක්ඛින්ද්රියං සද්ධින්ද්රියං වීරියින්ද්රියං සතින්ද්රියං සමාධින්ද්රියං පඤ්ඤින්ද්රියං අනඤ්ඤාතඤ්ඤස්සාමීතින්ද්රියං අඤ්ඤින්ද්රියං අඤ්ඤාතාවින්ද්රියං।
bod:19:නව බලානි – සද්ධාබලං වීරියබලං සතිබලං සමාධිබලං පඤ්ඤාබලං හිරිබලං ඔත්තප්පබලං අහිරිකබලං අනොත්තප්පබලං।
bod:20:චත්තාරො අධිපතී – ඡන්දාධිපති වීරියාධිපති චිත්තාධිපති වීමංසාධිපති।
bod:21:චත්තාරො ආහාරා – කබළීකාරො ආහාරො, ඵස්සො දුතියො, මනොසඤ්චෙතනා තතියා, විඤ්ඤාණං චතුත්ථං।
bod:22:ඉන්ද්රියෙසු <pb M=.49/> පනෙත්ථ සොතාපත්තිමග්ගඤාණං අනඤ්ඤාතඤ්ඤස්සාමීතින්ද්රියං।
bod:23:අරහත්තඵලඤාණං අඤ්ඤාතාවින්ද්රියං।
bod:24:මජ්ඣෙ ඡ ඤාණානි අඤ්ඤින්ද්රියානීති පවුච්චන්ති।
bod:25:ජීවිතින්ද්රියඤ්ච රූපාරූපවසෙන දුවිධං හොති।
bod:26:පඤ්චවිඤ්ඤාණෙසු ඣානඞ්ගානි, අවීරියෙසු බලානි, අහෙතුකෙසු මග්ගඞ්ගානි න ලබ්භන්ති।
bod:27:තථා <pb V=.52/> විචිකිච්ඡාචිත්තෙ එකග්ගතා මග්ගින්ද්රියබලභාවං න ගච්ඡති।
bod:28:ද්විහෙතුකතිහෙතුකජවනෙස්වෙව යථාසම්භවං අධිපති එකොව ලබ්භතීති।
bod:29:ඡ හෙතූ පඤ්ච ඣානඞ්ගා, මග්ගඞ්ගා නව වත්ථුතො।
gae:සොළසින්ද්රියධම්මා ච, බලධම්මා නවෙරිතා॥
gax:චත්තාරොධිපති වුත්තා, තථාහාරාති සත්තධා।
gae:කුසලාදිසමාකිණ්ණො, වුත්තොමිස්සකසඞ්ගහො॥
sub:බොධිපක්ඛියසඞ්ගහො
bod:30:<b>බොධිපක්ඛියසඞ්ගහෙ</b> චත්තාරො සතිපට්ඨානා කායානුපස්සනාසතිපට්ඨානං වෙදනානුපස්සනාසතිපට්ඨානං චිත්තානුපස්සනාසතිපට්ඨානං ධම්මානුපස්සනාසතිපට්ඨානං।
bod:31:චත්තාරො සම්මප්පධානා උප්පන්නානං පාපකානං පහානාය වායාමො, අනුප්පන්නානං පාපකානං අනුප්පාදාය වායාමො, අනුප්පන්නානං කුසලානං උප්පාදාය වායාමො, උප්පන්නානං කුසලානං භිය්යොභාවාය වායාමො।
bod:32:චත්තාරො <pb M=.50/> ඉද්ධිපාදා – ඡන්දිද්ධිපාදො වීරියිද්ධිපාදො චිත්තිද්ධිපාදො වීමංසිද්ධිපාදො।
bod:33:පඤ්චින්ද්රියානි – සද්ධින්ද්රියං වීරියින්ද්රියං සතින්ද්රියං සමාධින්ද්රියං පඤ්ඤින්ද්රියං।
bod:34:පඤ්ච බලානි – සද්ධාබලං වීරියබලං සතිබලං සමාධිබලං පඤ්ඤාබලං।
bod:35:සත්ත බොජ්ඣඞ්ගා – සතිසම්බොජ්ඣඞ්ගො ධම්මවිචයසම්බොජ්ඣඞ්ගො වීරියසම්බොජ්ඣඞ්ගො පීතිසම්බොජ්ඣඞ්ගො පස්සද්ධිසම්බොජ්ඣඞ්ගො සමාධිසම්බොජ්ඣඞ්ගො උපෙක්ඛාසම්බොජ්ඣඞ්ගො।
bod:36:අට්ඨ <pb V=.53/> මග්ගඞ්ගානි – සම්මාදිට්ඨි සම්මාසඞ්කප්පො සම්මාවාචා සම්මාකම්මන්තො සම්මාආජීවො සම්මාවායාමො සම්මාසති සම්මාසමාධි।
bod:37:එත්ථ පන චත්තාරො සතිපට්ඨානාති සම්මාසති එකාව පවුච්චති।
bod:38:තථා චත්තාරො සම්මප්පධානාති ච සම්මාවායාමො।
bod:39:ඡන්දො චිත්තමුපෙක්ඛා ච, සද්ධාපස්සද්ධිපීතියො।
gae:සම්මාදිට්ඨි ච සඞ්කප්පො, වායාමො විරතිත්තයං॥
gax:සම්මාසති සමාධීති, චුද්දසෙතෙ සභාවතො।
gae:සත්තතිංසප්පභෙදෙන, සත්තධා තත්ථ සඞ්ගහො॥
bod:40:සඞ්කප්පපස්සද්ධි ච පීතුපෙක්ඛා,
gax:ඡන්දො ච චිත්තං විරතිත්තයඤ්ච।
gax:නවෙකඨානා විරියං නවට්ඨ,
gax:සතී සමාධී චතු පඤ්ච පඤ්ඤා।
gax:සද්ධා දුඨානුත්තමසත්තතිංස-
gae:ධම්මානමෙසො පවරො විභාගො॥
bod:41:සබ්බෙ <pb M=.51/> ලොකුත්තරෙ හොන්ති, න වා සඞ්කප්පපීතියො।
gae:ලොකියෙපි යථායොගං, ඡබ්බිසුද්ධිපවත්තියං॥
sub:සබ්බසඞ්ගහො
bod:42:<b>සබ්බසඞ්ගහෙ</b> පඤ්චක්ඛන්ධා – රූපක්ඛන්ධො වෙදනාක්ඛන්ධො සඤ්ඤාක්ඛන්ධො සඞ්ඛාරක්ඛන්ධො විඤ්ඤාණක්ඛන්ධො।
bod:43:පඤ්චුපාදානක්ඛන්ධා <pb V=.54/> – රූපුපාදානක්ඛන්ධො වෙදනුපාදානක්ඛන්ධො සඤ්ඤුපාදානක්ඛන්ධො සඞ්ඛාරුපාදානක්ඛන්ධො විඤ්ඤාණුපාදානක්ඛන්ධො।
bod:44:ද්වාදසායතනානි – චක්ඛායතනං සොතායතනං ඝානායතනං ජිව්හායතනං කායායතනං මනායතනං රූපායතනං සද්දායතනං ගන්ධායතනං රසායතනං ඵොට්ඨබ්බායතනං ධම්මායතනං।
bod:45:අට්ඨාරස ධාතුයො – චක්ඛුධාතු සොතධාතු ඝානධාතු ජිව්හාධාතු කායධාතු රූපධාතු සද්දධාතු ගන්ධධාතු රසධාතු ඵොට්ඨබ්බධාතු චක්ඛුවිඤ්ඤාණධාතු සොතවිඤ්ඤාණධාතු ඝානවිඤ්ඤාණධාතු ජිව්හාවිඤ්ඤාණධාතු කායවිඤ්ඤාණධාතු මනොධාතු ධම්මධාතු මනොවිඤ්ඤාණධාතු।
bod:46:චත්තාරි අරියසච්චානි – දුක්ඛං අරියසච්චං, දුක්ඛසමුදයො අරියසච්චං, දුක්ඛනිරොධො අරියසච්චං, දුක්ඛනිරොධගාමිනී පටිපදා අරියසච්චං।
bod:47:එත්ථ පන චෙතසිකසුඛුමරූපනිබ්බානවසෙන එකූනසත්තති ධම්මා ධම්මායතනධම්මධාතූති සඞ්ඛං ගච්ඡන්ති।
bod:48:මනායතනමෙව සත්තවිඤ්ඤාණධාතුවසෙන භිජ්ජති।
bod:49:රූපඤ්ච වෙදනා සඤ්ඤා, සෙසචෙතසිකා තථා।
gae:විඤ්ඤාණමිති පඤ්චෙතෙ, පඤ්චක්ඛන්ධාති භාසිතා॥
bod:50:පඤ්චුපාදානක්ඛන්ධාති <pb M=.52/>, තථා තෙභූමකා මතා।
gae:භෙදාභාවෙන නිබ්බානං, ඛන්ධසඞ්ගහනිස්සටං॥
bod:51:ද්වාරාරම්මණභෙදෙන, භවන්තායතනානි ච।
gae:ද්වාරාලම්බතදුප්පන්න-පරියායෙන ධාතුයො॥
bod:52:දුක්ඛං <pb V=.55/> තෙභූමකං වට්ටං, තණ්හා සමුදයො භවෙ।
gae:නිරොධො නාම නිබ්බානං, මග්ගො ලොකුත්තරො මතො॥
bod:53:මග්ගයුත්තා ඵලා චෙව, චතුසච්චවිනිස්සටා।
gae:ඉති පඤ්චප්පභෙදෙන, පවුත්තො සබ්බසඞ්ගහො॥
cen:ඉති අභිධම්මත්ථසඞ්ගහෙ සමුච්චයසඞ්ගහවිභාගො නාම
cen:සත්තමො පරිච්ඡෙදො।
