cha:11:සක්කසංයුත්තං
tit:1:පඨමවග්ගො
sub:1:සුවීරසුත්තවණ්ණනා
bod:247:<b>අභියංසූ</b>ති <pb V=1.289/> <pb M=1.330/> යුද්ධසජ්ජාභිමුඛා හුත්වා ගච්ඡිංසු। <b>තත්රා</b>ති තස්මිං අසුරානං අභියානෙ <b>අයං</b> දානි වුච්චමානා අනුපුබ්බතො කථා। <b>තෙත්තිංස පුරිසෙ ගහෙත්වා</b>ති තෙත්තිංස පුරිසෙ පුඤ්ඤකිරියාය සහායභූතෙ ගහෙත්වා। “යාවජීවං මාතාපිතුභරො අස්ස”න්තිආදිනා සමාදින්නානි <b>සත්ත වතපදානි පූරෙත්වා। අධිගණ්හන්තං</b> අභිභවන්තං। <b>පුත්තහතායා</b>ති හතපුත්තාය। සා සුරා න හොති, න සුරං පිවිම්හාති අධිප්පායො। <b>තතො පට්ඨායා</b>ති “න සුරා”ති වුත්තකාලතො පට්ඨාය। “න සුරන්ති න දිබ්බන්තීති අසුරා”ති කෙචි। <b>හෙට්ඨිමතලෙ</b> අන්තොභූමියං ආයාමතො දසයොජනසහස්සං।
bod:උරගාදිසහචරිතානි ඨානානි උරගාදීනීති ආහ <b>“උරගාදීසු පඤ්චසු ඨානෙසූ”</b>ති। <b>පඨමාලින්දෙ</b>ති පඨමෙ පරිභණ්ඩෙ। පඤ්චයොජනසහස්සවිත්ථාරපුථුබහලාහි සිනෙරුස්ස චතූසුපි පස්සෙසු චත්තාරො පරිභණ්ඩා। සිනෙරුස්ස හි තස්මිං තස්මිං පස්සෙ යුගන්ධරාදීසු පඤ්චසතපරිත්තදීපපරිවාරෙ මහාදීපෙ ච ලභිතබ්බස්ස මහතො අත්ථස්ස වසෙන <b>මහත්ථා। කුපිතාවිලචිත්තා</b>ති කුපිතෙන කොපෙන ආකුලචිත්තා। <b>යුද්ධෙසී</b>ති යුද්ධෙසිනො। <b>සෙසෙසූ</b>ති සෙසෙසු පරිභණ්ඩෙසු। <b>සෙසා</b>ති සුපණ්ණාදයො।
bod:<b>වම්මිකමක්ඛිකා</b>ති සපක්ඛිකඋපචිකා। <b>ඔසක්කිත්වා</b>ති පිට්ඨිභාගෙන නිවත්තිත්වා।
bod:<b>පමාදං ආපාදෙසී</b>ති සක්කස්ස ආණාය පමාදං ආපජ්ජි। <b>සට්ඨියොජනං</b> විත්ථාරෙන। <b>සුවණ්ණමහාවීථි</b>න්ති සුවණ්ණමයභූමිජගතිවීථිං।
bod:<b>අනුට්ඨහන්තො</b>ති <pb V=1.290/> උට්ඨානං කායිකවීරියං අකරොන්තො। <b>අවායමන්තොති</b> වායාමං චෙතසිකවීරියං අකරොන්තො। <b>කිඤ්චි කිච්ච</b>න්ති කසිවාණිජ්ජාදිභෙදං අඤ්ඤතරං කිච්චං කත්තබ්බකම්මං। <b>වර</b>න්ති පවරං। තෙනාහ <b>“උත්තම”</b>න්ති। තඤ්ච ඛො කසිතබ්බට්ඨානං <pb M=1.331/> අධිප්පෙතන්ති ආහ <b>“ඔකාස”</b>න්ති। <b>කම්මං අකත්වා</b>ති කිඤ්චිපි ජීවිතහෙතුභූතං කම්මං අකත්වා। <b>ජීවිතට්ඨානං නාමා</b>ති තස්ස ජීවිතස්ස හෙතු නාම। <b>නිබ්බානස්ස මග්ගො</b>ති නිබ්බානස්ස අධිගමුපායභූතො මග්ගො।
cen:සුවීරසුත්තවණ්ණනා නිට්ඨිතා।
sub:2:සුසීමසුත්තවණ්ණනා
bod:248:<b>අන්තරෙ</b>ති අබ්භන්තරෙ। <b>එවංනාමක</b>න්ති “සුසීමො”ති එවංනාමකං। <b>එකං පුත්තමෙව</b> අඤ්ඤතරං අත්තනො පුත්තමෙව।
cen:සුසීමසුත්තවණ්ණනා නිට්ඨිතා।
sub:3:ධජග්ගසුත්තවණ්ණනා
bod:249:<b>සමුපබ්යූළ්හො</b>ති උභින්නං සහ එව සමාගමො, භුසං වා බ්යූළ්හොති අත්ථො। භුසා පනස්ස බ්යූළ්හතා ද්වින්නං සෙනානං සමාගන්ත්වා සම්පිණ්ඩිතභාවෙනාති ආහ <b>“සම්පිණ්ඩිතො රාසිභූතො”</b>ති। <b>පච්ඡිමන්තො</b>ති රථපඤ්ජරස්ස පරන්තො පච්ඡිමන්තො පච්ඡිමකොට්ඨාසො। <b>රථසන්ධිතො</b>ති රථපඤ්ජරස්ස කුබ්බරෙන සද්ධිං සම්බන්ධනට්ඨානතො। <b>තදෙව පමාණ</b>න්ති තදෙව “දියඩ්ඪයොජනසතායාමො”ති වුත්තප්පමාණමෙව। <b>දිගුණං කත්වා</b>ති “පච්ඡිමන්තො සතයොජනො”තිආදිනා දිගුණං කත්වා। චන්දමණ්ඩලසූරියමණ්ඩලකිඞ්කිණිකජාලාදිභෙදස්ස <b>සෙසාලඞ්කාරස්ස। පස්සන්තානං</b> දෙවානං। <b>රාජා නො</b>ති අම්හාකං රාජා දෙවසෙට්ඨො। <b>දුතියං ආසනං ලභතී</b>ති සක්කෙ නිසින්නෙ තස්ස අනන්තරං දුතියං ආසනං ලභති। තස්මා දෙවසෙට්ඨතාය සක්කො විය ගාරවට්ඨානියො, යතො සක්කො “තස්ස ධජග්ගං උල්ලොකෙය්යාථා”ති ආහ। එස නයො සෙසෙසුපි। <b>අසුරෙහි පරාජිතො</b>ති අසුරෙහි පරාජයං ආපාදිතො। <b>රජධජං දිස්වා</b>ති පරසෙනාය උපගච්ඡන්තියා උට්ඨිතරජමත්තම්පි දිස්වා ඨිතොපි තං රජධජං දිස්වා භීරුභාවෙන <b>පලායනධම්මො</b>।
bod:<b>යස්ස</b> <pb M=1.332/> ධජග්ගපරිත්තස්ස। <b>ආනුභාවො වත්තති</b> අසම්මුඛීභූතාහිපි දෙවතාහි සිරසා සම්පටිච්ඡිතබ්බතො। <b>චොරභයාදීහී</b>ති <b>ආදි</b>-සද්දෙන රොගභයාදීනඤ්චෙව වට්ටදුක්ඛස්ස ච සඞ්ගහො දට්ඨබ්බො විධිනා භාවිතෙ පරිත්තස්ස අත්ථෙ උපචාරජ්ඣානාදීනම්පි ඉජ්ඣනතො।
bod:දීඝවාපීනාමකෙ <pb V=1.291/> ගාමෙ චෙතියං <b>දීඝවාපිචෙතියං। මුද්ධවෙදිකා</b> නාම හම්මියං පරික්ඛිපිත්වා කතවෙදිකා। බුද්ධගතං සතිං උපට්ඨපෙත්වා පරිත්තරක්ඛගුත්තිං ආහ। පරිත්තස්ස ආනුභාවෙන <b>ද්වෙ ඉට්ඨකා…පෙ॰… අට්ඨංසු</b>। තථා හි <b>තස්මිං නිස්සෙණියං ඨිතෙ…පෙ॰… අට්ඨංසූ</b>ති।
cen:ධජග්ගසුත්තවණ්ණනා නිට්ඨිතා।
sub:4:වෙපචිත්තිසුත්තවණ්ණනා
bod:250:“මහානුභාවතාය අසුරානං චිත්තවෙපනෙන වෙපචිත්තී”ති වදන්ති। ඉසීහි පන අභයං යාචිතෙ “භයමෙව දදාමී”ති වත්වා තෙහි “අක්ඛයං හොතු තෙ භය”න්ති අභිසපවසෙන වුත්තකාලතො පට්ඨාය වෙපනචිත්තතාය <b>“වෙපචිත්තී”</b>ති වුච්චති, යං ලොකියා “පුලොමො”ති ච වදන්ති। නිපාතපදානිපි කානිචි අත්ථවිසෙසජොතකානි හොන්තීති ආහ <b>“නිපාතමත්ත”</b>න්ති හෙතුඅත්ථාදීනමෙත්ථ අසම්භවතො। <b>ත</b>න්ති සක්කං දෙවානමින්දං। <b>කණ්ඨෙ පඤ්චමෙහී</b>ති කණ්ඨබන්ධනපඤ්චමෙහි, විභත්තිඅලොපෙන නිද්දෙසො। <b>චිත්තෙනෙවා</b>ති “ඉමං බන්ධාමි, අයං බජ්ඣතූ”ති උප්පන්නචිත්තෙනෙව। <b>බජ්ඣති</b> බද්ධො හොති, අයං දෙවානුභාවො। <b>මුච්චතී</b>ති එත්ථාපි එසෙව නයො। <b>දසහී</b>ති “චොරොසී”තිආදිනා ඉධ වුත්තෙහි දසහි। තෙනාහ <b>“ඉමෙහී”</b>ති। නිබ්බත්තිත්වා චිරකාලතං උපාදාය ඛුංසනවසෙන වදති <b>“ජරසක්කා”</b>ති। <b>න තං</b> අක්කොසං <b>මනසි කරොති</b> දීඝරත්තං ඛන්තිසොරච්චෙසු නිරුළ්හඅජ්ඣාසයත්තා। <b>මහාපටිග්ගහණ</b>න්ති මහන්තං උපසමබ්යඤ්ජනං। <b>අස්සා</b>ති වෙපචිත්තස්ස।
bod:<b>පටිසංයුජෙ</b>ති පටිසත්තු හුත්වා සංයුද්ධං කරෙය්ය। තෙනාහ <b>“පටිප්ඵරෙය්යා”</b>ති। <b>උපසමං…පෙ॰… මඤ්ඤෙ</b> උපසමෙනෙව පච්චත්ථිකස්ස නායකභූතස්ස කොධස්ස <pb M=1.333/> පටිසෙධනතො। තාදිසෙ හි කොධො පටිකිරියං අලභන්තො අනුපාදානො විය ජාතවෙදො වූපසම්මති। <b>යදා</b>-සද්දො හෙතුඅත්ථො, න කාලත්ථොති ආහ <b>“යස්මා තං මඤ්ඤතී”</b>ති। <b>තාවදෙව ද්වෙ ගාවො යුජ්ඣන්තෙ</b>ති තස්මිංයෙව ඛණෙ ද්වීසු ගොණෙසු යුජ්ඣන්තෙසු।
bod:<b>ඛන්තිතො උත්තරිතරො අඤ්ඤො අත්ථො න විජ්ජති</b> අනන්තරෙව අස්ස විරොධං අනත්ථං පටිබාහිත්වා දිට්ඨධම්මිකස්ස චෙව සම්පරායිකස්ස ච සංවිධානතො। <b>තං ඛන්තිං පරමං ආහු</b> සෙට්ඨබලං විරොධපච්චයං අභිභුය්ය පවත්තනතො। බාලයොගතො බාලො, තස්ස බලං <b>බාලබලං,</b> අඤ්ඤාණන්ති ආහ <b>“බාලබලං නාම අඤ්ඤාණබල”</b>න්ති। <b>තං යස්ස බල</b>න්ති තං අඤ්ඤාණබලං යස්ස පුග්ගලස්ස බලං, <b>අබලමෙව තං</b> පඤ්ඤාබලෙන විද්ධංසෙතබ්බතො। <b>පටිවත්තා න විජ්ජතී</b>ති ධම්මට්ඨං <pb V=1.292/> පටිප්ඵරිත්වා අභිභවිත්වා පවත්තා නත්ථි। පටිවචනමත්තං පන කොචි වදෙය්යාපි, තං අකාරණන්ති දස්සෙන්තො <b>“පටිප්ඵරිත්වා වා”</b>තිආදිමාහ। <b>බාලබල</b>න්ති “පටිප්ඵරිත්වා”ති වචනස්ස කාරණවචනං। <b>තස්සෙව පුග්ගලස්ස</b> පටිකුජ්ඣනකස්ස। නානත්තාවිතක්කනතො <b>උභින්නං අත්ථං। තිකිච්ඡන්ත</b>න්ති අනත්ථපටිබාහනමුඛෙන පණ්ඩිතකිච්චකරණෙන පටිසෙධෙන්තං। “බාලො අය”න්ති එවං පඤ්ඤපෙතුං හෙතුඵලානං අනවබොධතො <b>චතුසච්චධම්මෙ අඡෙකා</b>ති।
cen:වෙපචිත්තිසුත්තවණ්ණනා නිට්ඨිතා।
sub:5:සුභාසිතජයසුත්තවණ්ණනා
bod:251:<b>“ඡෙකතායා”</b>ති වත්වා තස්ස වත්තුං ඡෙකභාවං දස්සෙතුං <b>“එවං කිරස්සා”</b>තිආදිමාහ। <b>ගාහ</b>න්ති ලද්ධිං। <b>මොචෙත්වා</b>ති යස්ස පුන “චොරො”ති උත්තරි වත්තුං න සක්කොති, එවං විමොචෙත්වාති පඨමං වත්තුං න සක්කා। <b>ගරූ</b>ති භාරියං, දුක්කරන්ති අත්ථො। <b>පච්ඡා</b>ති “පරස්සා”ති වුත්තො සො කිඤ්චි පඨමං වදන්තො අත්තනො අධිප්පායං පවෙදෙති නාම, තං යථාසත්ති විදිතමනො තස්ස උත්තරි වත්තුං සක්කොති। තෙනාහ <b>“පරස්ස වචනං අනුගන්ත්වා පන පච්ඡා සුඛං වත්තු”</b>න්ති। අපි ච අසුරින්දෙන “හොතු, දෙවානමින්ද, සුභාසිතෙන ජයො”ති පඨමං වුත්තං, විසෙසො ච පුබ්බං උපනෙන්තං අනුවත්තති। වචසි කුසලො සක්කො දෙවරාජා තං විසෙසං තෙනෙව පුබ්බං උපනයාපෙන්තො උපලාපනවසෙන “තුම්හෙ <pb M=1.334/> ඛ්වෙත්ථා”තිආදිමාහ। <b>පුබ්බදෙවා</b>ති සක්කපමුඛාය දෙවපරිසාය ලොකෙ පුබ්බෙව උප්පන්නත්තා “පුබ්බදෙවා”ති පසංසවචනං। වෙපචිත්තිං සන්ධාය “තුම්හෙ”ති “පුබ්බදෙවා”ති ච වුත්තත්තා <b>“තුම්හාකං තාව පවෙණිආගතං භණථා”</b>ති වුත්තං। ගාරවට්ඨානියත්තා වෙපචිත්තිනො බහුවචනපයොගො। දණ්ඩෙන අවචාරො අවචරණං දණ්ඩාවචරො, නත්ථි එත්ථ වුත්තො දණ්ඩාවචරොති <b>අදණ්ඩාවචරා,</b> සක්කෙන වුත්තා ගාථායො।
cen:සුභාසිතජයසුත්තවණ්ණනා නිට්ඨිතා।
sub:6:කුලාවකසුත්තවණ්ණනා
bod:252:<b>රථසද්දො</b>ති රථාලඞ්කාරභූතානං කිඞ්කිණිකජාලාදීනං සද්දො। තථා <b>ධජසද්දො। ආජානීයසද්දො</b>ති ආජානීයානං හසිතසද්දො ච। <b>කරුණාසමාවජ්ජිතහදයො</b>ති පාණානං අනුපරොධෙන පණාමිතචිත්තො। <b>ඊසාමුඛෙනා</b>ති රථකප්පරමුඛෙන। <b>පුඤ්ඤපච්චයනිබ්බත්තො</b>ති උළාරං සුවිපුලං පුඤ්ඤං පච්චයං කත්වා නිබ්බත්තො। <b>න සජ්ජති</b> කත්ථචි අප්පටිඝට්ටනෙන ගච්ඡන්තො। <b>සිම්බලිවනෙනා</b>ති සිම්බලිවනමජ්ඣෙන <pb V=1.293/>। <b>විභග්ගං නිම්මථිත</b>න්ති ඉතො චිතො විභග්ගඤ්චෙව නිරවසෙසතො මථිතඤ්ච හොති।
cen:කුලාවකසුත්තවණ්ණනා නිට්ඨිතා।
sub:7:නදුබ්භියසුත්තවණ්ණනා
bod:253:<b>සුපච්චත්ථිකො</b>ති සුට්ඨු අතිවිය පච්චත්ථිකො පටිසත්තු। <b>ගහිතොසී</b>ති දෙවපාසෙන බන්ධිත්වා ගහිතො අසි। <b>බද්ධොව අහොසි</b> සක්කස්ස පුඤ්ඤානුභාවෙන। චෙතියරාජා කිර ඉමස්මිං කප්පෙ තතො පුබ්බෙ කෙනචි අවුත්තපුබ්බං ඛරමුසාවාදං අභාසි, තාවදෙව විරජ්ඣිත්වා මහාපථවියා විවරෙ දිනෙ නිපතිත්වා අවීචිඅග්ගිජාලානමින්දනමහොසි। තං සන්ධාය වුත්තං <b>“චෙතියරඤ්ඤො පාපං සන්ධායා”</b>ති। <b>මහාපාපානී</b>ති මහන්තානි ගරුතරානි පාපානි। තථා හි වෙපචිත්තිනො සපථකරණෙ නිදස්සනභාවෙන එතානි අට්ඨකථායං ආගතානීති।
cen:නදුබ්භියසුත්තවණ්ණනා නිට්ඨිතා।
sub:8:වෙරොචනඅසුරින්දසුත්තවණ්ණනා
bod:254:<b>ද්වාරපාලරූපකානි</b> <pb M=1.335/> <b>වියා</b>ති ද්වාරපාලාකාරෙන කතපටිමායො විය। <b>වායමෙථෙව,</b> න අන්තරා සංකොචං ආපජ්ජෙය්යාති අධිප්පායො। <b>නිප්ඵන්නසොභනෙසූ</b>ති නිප්ඵන්නභාවෙන සුන්දරෙසු। සබ්බෙ හි අනිප්ඵන්නා අත්ථා න සොභන්ති। <b>කිච්චජාතා</b>ති විප්පකතභාවෙන සඤ්ජාතකිච්චා। <b>අකිච්චජාතො</b>ති අසඤ්ජාතකිච්චො කිච්චරහිතො නාම නත්ථි ගමනට්ඨිතසයනනිසජ්ජාදිවසෙන උප්පජ්ජනකදුක්ඛවිනොදනභාවතො। <b>සංයොගපරමාත්වෙව සම්භොගා</b>ති ඉමෙසං සත්තානං සංභුඤ්ජිතබ්බවත්ථූනි නාම පකතියා විරොධසීලානිපි අසංයොගෙන වා අසුන්දරානිපි, තානි අභිසඞ්ඛරණපචනසංයොජනපරමානි වෙදිතබ්බානි තථා සති සම්භොගාරහභාවූපගමනතො। තෙනාහ <b>“පාරිවාසිකඔදනාදීනී”</b>තිආදි। උණ්හාපෙත්වා පරිභුඤ්ජිතබ්බයුත්තෙ පරිභජ්ජිත්වාති අධිප්පායො।
cen:වෙරොචනඅසුරින්දසුත්තවණ්ණනා නිට්ඨිතා।
sub:9:අරඤ්ඤායතනඉසිසුත්තවණ්ණනා
bod:255:ජාමාතිකා වුච්චති ධීතුපති, සසුරො භරියාය පිතා, තස්මා ඉමෙ අන්තරවත්තිනො <pb V=1.294/> ද්වෙ ජනා සක්කවෙපචිත්තිනො සුජාය වසෙන <b>ජාමාතිකසසුරා। “චිරදික්ඛිතාන”</b>න්ති දික්ඛිත්වා පබ්බජිත්වා චිරකාලානං වතසමාදානවසෙන ඉතො බාහිරකානං පබ්බජිතානන්ති ආහ <b>“චිරසමාදින්නවතාන”</b>න්ති। <b>ඉතො පටික්කමා</b>ති ඉතො යථාඨිතට්ඨානතො අපෙහි අපක්කම। <b>න පටික්කූලසඤ්ඤිනො</b> ගුණෙ ගාරවයොගතො। දෙවා හි යෙභුය්යෙන “මයං පුබ්බෙ ගුණවන්තෙ පයිරුපාසිත්වා තෙසං ඔවාදෙ ඨත්වා පුඤ්ඤානි උපචිනිත්වා ඉධූපපන්නා”ති ගුණවන්තෙසු ආදරභාවං උපට්ඨපෙන්ති।
cen:අරඤ්ඤායතනඉසිසුත්තවණ්ණනා නිට්ඨිතා।
sub:10:සමුද්දකසුත්තවණ්ණනා
bod:256:<b>චක්කවාළමහාසමුද්දපිට්ඨිය</b>න්ති <pb M=1.336/> චක්කවාළපබ්බතපාදසමන්තා මහාසමුද්දතීරපිට්ඨියං। යථෙව සිනෙරුසමීපෙ මහාසමුද්දො අනුපුබ්බනින්නො අනුපුබ්බපොණො අනුපුබ්බපබ්භාරො, එවං යෙභුය්යෙන චක්කවාළපාදසමීපෙපි। තෙනාහ <b>“රජතපට්ටවණ්ණෙ වාලුකපුලිනෙ”</b>ති। <b>වුත්තප්පකාරාසූ</b>ති අනන්තරසුත්තෙ වුත්තප්පකාරාසු। <b>අස්සමපදෙනා</b>ති අස්සමපදවෙමජ්ඣෙන। <b>එවං චින්තයිංසූ</b>ති “යං නූන මය”න්තිආදිනා යථා පාළියං ආගතං, එවං මන්තයිංසු।
bod:<b>ඉච්ඡිතකරො</b>ති යදිච්ඡිතකරණං। <b>දුට්ඨාන</b>න්ති දුරාසයානං। තෙ පන දුට්ඨජ්ඣාසයා විරුද්ධා හොන්තීති ආහ <b>“දුට්ඨානං විරුද්ධාන”</b>න්ති। <b>පවුත්ත</b>න්ති බීජං සන්ධාය වපිතං। තෙනාහ <b>“ඛෙත්තෙ පතිට්ඨාපිත”</b>න්ති।
bod:<b>සායමාසභත්ත</b>න්ති සායං අසිතබ්බභොජනං। යථාවාරං භක්ඛිතමෙතං දෙවානං විය සුඛුමං ගුරුවාසඤ්ච න හොතීති <b>“භත්ත”</b>න්ති වුත්තං। <b>ගෙලඤ්ඤජාත</b>න්ති සඤ්ජාතගෙලඤ්ඤං। <b>වෙපතී</b>ති කම්පති පවෙධති।
cen:සමුද්දකසුත්තවණ්ණනා නිට්ඨිතා।
cen:පඨමවග්ගවණ්ණනා නිට්ඨිතා।
tit:2:දුතියවග්ගො
sub:1:වතපදසුත්තවණ්ණනා
bod:257:සමාදාතබ්බතො <pb V=1.295/> <b>වතානි,</b> අඤ්ඤමඤ්ඤං අසඞ්කරසභාවෙන පබ්බජිතබ්බතො <b>පදානි,</b> තතො එව අසංකිණ්ණභාගාති කත්වා <b>“වතකොට්ඨාසානී”</b>ති වුත්තං। <b>සමත්තානී</b>ති පුඤ්ඤවිසෙසතාය පුජ්ජභවඵලනිබ්බත්තනෙන කිත්තිසඤ්ඤානෙන ච සමං අත්තානි සමත්තානි। <b>පරිපුණ්ණානී</b>ති අඛණ්ඩාදිභාවෙන සබ්බසො පුණ්ණානි। <b>සමාදින්නානී</b>ති තත්ථ සක්කච්චකාරිතාය සම්මා ආදින්නානි। <b>මාතුලානී</b>ති පිතුභගිනී, න යා කාචි මාතුලස්ස භරියා කුලජෙට්ඨකානං අධිප්පෙතත්තා, භරියාපි වා මාතුලසම්බන්ධතො ගහෙතබ්බා, තථා සති මහාපිතුභරියාදීනම්පි සඞ්ගහො දට්ඨබ්බො।
bod:<b>ආදි</b>-සද්දෙන <pb M=1.337/> ජෙට්ඨභගිනීනං සඞ්ගහො। <b>අපචිතිකාරකො</b>ති තෙසං පච්චුට්ඨානකරො। යො කොචි දදන්තොපි සාපෙක්ඛො දෙති, සො මුත්තචාගො න හොති, අයං පන න එවන්ති <b>“මුත්තචාගො හොතී”</b>ති වුත්තං। <b>විස්සට්ඨචාගො</b>ති නිරපෙක්ඛපරිච්චාගොති අත්ථො। යථා පාණාතිපාතබහුලො “ලොහිතපාණී”ති වුච්චති, තථා දානබහුලො “පයතපාණී”ති වුත්තොති ආහ <b>“දෙය්යධම්මදානත්ථාය සදා ධොතහත්ථො”</b>ති। <b>වොස්සග්ගරතො</b>ති දෙය්යධම්මස්ස පරිච්චජනෙ අභිරතො। <b>පරෙහි යාචිතබ්බාරහො</b>ති පරෙහි යාචිතුං යුත්තො ඉච්ඡිතස්ස අත්ථස්ස තාවදෙව විස්සජ්ජනතො। <b>දානෙනෙව යුත්තො</b>ති සබ්බකාලං දානෙනෙව යුත්තො අභිණ්හං පවත්තමහාදානත්තා। <b>දානෙ ච සංවිභාගෙ චා</b>ති පරස්ස සම්පුණ්ණං කත්වා පරිච්චජනසඞ්ඛාතෙ දානෙ ච අත්තනා පරිභුඤ්ජිතබ්බතො සංවිභජනසඞ්ඛාතෙ සංවිභාගෙ ච <b>රතො</b> අභිරතො।
cen:වතපදසුත්තවණ්ණනා නිට්ඨිතා।
sub:2:සක්කනාමසුත්තවණ්ණනා
bod:258:<b>මනුස්සභූතො</b>ති මනුස්සෙසු භූතො, මනුස්සත්තං වා පත්තො। <b>ආවසථ</b>න්ති නිවාසට්ඨානං කාරෙත්වා අදාසි, තස්මා වාසං අදාසීති <b>වාසවො</b>। අත්ථ-සද්දො ඉධ කාරණපරියායොති ආහ <b>“සහස්සම්පි කාරණාන”</b>න්ති। ස්වායමත්ථො හෙට්ඨා විභාවිතොව। <b>විනිච්ඡිනති,</b> තස්මා සහස්සං පඤ්ඤාඅක්ඛීනි එතස්සාති <b>සහස්සක්ඛො</b>। මඝං වුච්චති ධනං, තං පන සද්ධාසඞ්ඛාතං මඝං අස්ස අත්ථීති <pb V=1.296/> <b>මඝවා</b>। පුරෙ දානං දදාතීති <b>පුරින්දදො</b> අනුනාසිකලොපං අකත්වා। පුඤ්ඤානි කාතුං සක්කොතීති <b>සක්කො</b>।
cen:සක්කනාමසුත්තවණ්ණනා නිට්ඨිතා।
sub:3:මහාලිසුත්තවණ්ණනා
bod:259:<b>සො</b>ති සක්කො දෙවරාජා। බහුවචනෙ වත්තබ්බෙ එකවචනං වුත්තං। වුච්චතීති වචනං, අත්ථො। තස්මා <b>බහුවචනෙ</b>ති බහුම්හි අත්ථෙති අත්ථො <pb M=1.338/>। යථා පටිපජ්ජන්තො අනුක්කමෙන තෙ ධම්මෙ සමාදියිත්වා සක්කො සක්කත්තං අජ්ඣගා, තං පටිපත්තිං දස්සෙතුං <b>“සක්කො කිරා”</b>තිආදි වුත්තං। <b>අනන්තරෙ</b>ති සක්කභාවස්ස අතීතානන්තරෙ අත්තභාවෙ। <b>තං සබ්බ</b>න්ති සක්කස්ස මඝමාණවකාලෙ සම්මාපටිපත්තිං, තාය සක්කභාවූපගමනඤ්චාති තං සබ්බං। <b>වුත්තො,</b> තස්මා තත්ථ වුත්තනයෙනෙව වෙදිතබ්බොති අධිප්පායො।
cen:මහාලිසුත්තවණ්ණනා නිට්ඨිතා।
sub:4:දලිද්දසුත්තවණ්ණනා
bod:260:<b>මනුස්සදලිද්දො</b>ති මනුස්සෙසු දුග්ගතො। <b>මනුස්සකාරුඤ්ඤත</b>න්ති මනුස්සෙසු පරමනිහීනතං। <b>මනුස්සකපණො</b>ති මනුස්සෙසු වා පරමනිහීනො। <b>තස්මිං ඨානෙ</b>ති තස්ස දෙවපුත්තස්ස තස්මිං උප්පජ්ජනට්ඨානෙ। <b>ලාමකතො චින්තෙන්තී</b>ති තස්ස පුරිමවත්ථුං නිස්සාය හීනතො චින්තෙන්ති। <b>කථෙන්තී</b>ති තමෙව පරෙසං කථෙන්ති। <b>විත්ථාරෙන්තී</b>ති වුත්තමත්ථං විත්ථාරිකං කරොන්ති। සබ්බදා පරිච්ඡිජ්ජ පරිවාරසම්පන්නො හුත්වා අඩ්ඪට්ඨරතනෙ හත්ථික්ඛන්ධෙ මහච්චරාජානුභාවෙන නිසින්නත්තා <b>ජනකායෙන සමුල්ලොකියමානො। අවලම්බන්තී</b>ති ඔලම්බන්ති। <b>වන්දනමත්තං වා නාහොසි,</b> අඤ්ඤදත්ථු පච්චෙකබුද්ධතො අත්තනො සමානාදරකිරියං පච්චාසීසති। තෙන වුත්තං <b>“සො”</b>තිආදි। <b>ක්වාය</b>න්ති කො අයන්ති බ්යාපන්නවසෙන වදති। කාළරත්තෙහි සුත්තෙහි සිබ්බිතත්තා වණ්ණවිකාරං දිස්වා <b>“කුට්ඨිචීවරානි පාරුතො”</b>ති ආහ। <b>මහානිරයෙ නිබ්බත්තිත්වා</b> මහාදුක්ඛං පච්චනුභොති। තදනුරූපපාපකම්මස්ස විපාකාවසෙසෙන ලද්ධොකාසෙන <b>රාජගහෙ…පෙ॰… පටිසන්ධිං ගණ්හි</b>। කාමඤ්ච එත්ථ පටිසන්ධිග්ගහණං කුසලකම්මෙනෙව, තස්ස පන අකුසලකම්මස්ස විපාකිනො බලවභාවතො වුත්තං <b>“විපාකාවසෙසෙනා”</b>ති। තෙනාහ <b>“ගහිතකාලතො…පෙ॰… නික්ඛන්තො”</b>ති। භික්ඛාය චරිතුං සමත්ථකාලතො පට්ඨාය රොගස්ස බලවතාය <b>මංසානි…පෙ॰… පතන්ති। ඤාණං පෙසෙත්වා</b>ති විපස්සනාපටිපාටියා භාවනාඤාණං නිබ්බානං පටිපෙසෙත්වා පවත්තෙත්වා। ඉන්ද්රියානං පරිපක්කත්තා <pb V=1.297/> සත්ථු දෙසනාවිලාසෙන <b>සොතාපත්තිඵලෙ පතිට්ඨිතො। චුම්බට</b>න්ති පාදචුම්බටං। කුට්ඨිනො හි සකලපාදතලං මා රුජීති චුම්බටං <pb M=1.339/> කත්වා තං පාදතලෙ බන්ධිත්වා ගච්ඡන්ති, <b>මත්තිකපාතිං භින්දිත්වා විය</b> තථා නිහීනමනුස්සත්තභාවතො චවිත්වා <b>සුවණ්ණපාතිං පටිලභන්තො විය</b> දෙවත්තභාවං ගණ්හන්තො චුතිචිත්තතො දුතියචිත්තවාරෙ ආදානචිත්තක්ඛණෙ දෙවලොකෙ නිබ්බත්තො।
bod:<b>මග්ගෙනාගතා</b>ති මග්ගාධිගමනෙන ආගතා උප්පන්නා। <b>අරියකන්තසීල</b>න්ති අරියානං කන්තං මනාපං මනොරමං සීලධම්මං। අරියානං අධිචිත්තඅධිපඤ්ඤාසික්ඛා විය අධිසීලසික්ඛාපි සබ්බා අතිවිය කන්තා එවාති ආහ <b>“කිඤ්චාපී”</b>තිආදි। <b>ඉමස්මිං පනත්ථෙ</b>ති ඉමස්මිං සොතාපන්නස්ස භවසඞ්ඛාතෙ අත්ථෙ නිද්ධාරෙත්වා වුච්චමානෙ। <b>පඤ්චසීල</b>ම්පි යස්මා දිට්ඨි විය භවන්තරෙපි <b>අප්පහීනං</b>।
cen:දලිද්දසුත්තවණ්ණනා නිට්ඨිතා।
sub:5:රාමණෙය්යකසුත්තවණ්ණනා
bod:261:ආරමන්ති එත්ථ සත්තාති <b>ආරාමා,</b> මනොරමා උපවනාදයො। තෙ එව චෙතෙන්ති එත්ථ සද්ධාය අත්තනො පීතිසොමනස්සං සන්ධහන්තීති <b>චෙතියා</b>ති ච වුච්චන්ති। <b>මනුස්සරමණීයභාවස්සා</b>ති මනුස්සානං ආරමණීයභාවස්ස। තස්ස පන සීලාදිගුණවසෙන අචින්තෙය්යාපරිමෙය්යානුභාවතාපි හොතීති භගවා <b>“නාග්ඝන්ති සොළසි”</b>න්ති අවොච। අචෙතනාය භූමියා රමණීයතා නාම ගුණවිසිට්ඨානං අරියානං සෙවනවසෙන වෙදිතබ්බාති වුත්තං <b>“ඉදානි…පෙ॰… ගාමෙ වාතිආදිමාහා”</b>ති।
cen:රාමණෙය්යකසුත්තවණ්ණනා නිට්ඨිතා।
sub:6:යජමානසුත්තවණ්ණනා
bod:262:<b>යජන්තාන</b>න්ති දක්ඛිණෙය්යං උද්දිස්ස දෙන්තානං। අට්ඨුප්පත්තිකො සුත්තනික්ඛෙපොති දස්සෙත්වා අත්ථවණ්ණනං කාතුං <b>“තදා කිරා”</b>තිආදි වුත්තං। <b>අග්ග</b>න්ති සෙට්ඨං। තෙහි තෙහි වා යථාලද්ධසප්පිආදයො මා නස්සන්තු, අග්ගභාවෙන ගහිතානි සප්පිආදීනි කෙවලං අග්ගිම්හි ඣාපනෙන, දෙවා <pb M=1.340/> මනුස්සා මිච්ඡාගාහෙන මා නස්සන්තු। <b>තක්කෙනා</b>ති තක්කමත්තෙන। “කථෙමා”ති අම්හෙ මඤ්ඤථ, ඉදානි පස්සථ, පච්චක්ඛතො අයං වො…පෙ॰… ආගච්ඡතීති ආහංසූති යොජනා।
bod:<b>උපධිවිපාක</b>න්ති <pb V=1.298/> උපධීසු වා විපච්චති, උපධයො වා විපාකා එතස්සාති උපධිවිපාකං। <b>විප්ඵාරවන්තං හොති</b> විපුලපක්ඛතාය। <b>භික්ඛුසඞ්ඝස්ස අදංසු</b> “සම්මාසම්බුද්ධෙන මහාබ්රහ්මුනා ච එවං ඔවාදො දින්නො”ති।
cen:යජමානසුත්තවණ්ණනා නිට්ඨිතා।
sub:7:බුද්ධවන්දනාසුත්තවණ්ණනා
bod:263:<b>උට්ඨහා</b>ති උට්ඨානං කායිකවීරියං කරොහි। තෙනාහ <b>“විචර, ලොකෙ”</b>ති। චෙතසිකවීරියං පන භගවතා මත්ථකං පාපිතමෙව। තෙනාහ <b>“විජිතසඞ්ගාමා”</b>ති। <b>ද්වාදසයොජනිකස්ස</b> උච්චභාවෙන। විත්ථාරතො පන ආයාමතො ච අනෙකයොජනසතසහස්සපරිමාණචක්කවාළං අතිබ්යාපෙත්වා ඨිතස්ස। <b>පන්නභාරා</b>ති පාතිතභාර। නික්ඛෙපිතබ්බතො භාරාති ආහ <b>“ඔරොපිතඛන්ධා”</b>තිආදි। තෙ හි තංසමඞ්ගිනො පුග්ගලස්ස සම්පාතනට්ඨෙන <b>භාරා</b> නාම। වුත්තඤ්හෙතං “භාරා හවෙ පඤ්චක්ඛන්ධා”ති (සං॰ නි॰ 3.22)। තදෙකදෙසා ච <b>කිලෙසාභිසඞ්ඛාරා। පන්නරසාය පුණ්ණමාය රත්ති</b>න්ති යථා පන්නරසපුණ්ණමාය රත්තියං පරිපුණ්ණකාලෙ උපක්කිලෙසවිමුත්තො චන්දො සොභති, එවං තව චිත්තං සබ්බසො උපක්කිලෙසවිමුත්තං සොභතීති අධිප්පායො।
cen:බුද්ධවන්දනාසුත්තවණ්ණනා නිට්ඨිතා।
sub:8:ගහට්ඨවන්දනාසුත්තවණ්ණනා
bod:264:<b>පුථුද්දිසා</b>ති බහුදිසා। කා පන තාති ආහ <b>“චතස්සො දිසා චතස්සො අනුදිසා චා”</b>ති। අනුදිසාගහණෙන චෙත්ථ උද්ධං අධොපි ගය්හතීති ච දස්සෙති। <b>භූමිවාසිනො</b>ති භූමිපටිබද්ධවුත්තිනො। එතෙන රුක්ඛපබ්බතනිවාසිනොපි ගහිතා හොන්ති। <b>චිරරත්තසමාහිතචිත්තෙ</b>ති උපචාරප්පනාඣානානි <pb M=1.341/> උප්පාදෙත්වා අපරිහීනජ්ඣානතාය චිරකාලං සමාහිතචිත්තෙ। <b>ආපාණකොටික</b>න්ති ජීවිතපරියන්තං යාවජීවං। <b>එවමාදී</b>ති <b>ආදි</b>-සද්දෙන අවසෙසපුඤ්ඤකිරියවත්ථූනි සඞ්ගණ්හාති। නිච්චසීලවසෙන <b>පඤ්චහි,</b> නියමසීලවසෙන <b>දසහි</b>। <b>පි</b>-සද්දෙන තතො කතිපයෙහි උපොසථසීලවසෙන අට්ඨහිපීති දස්සෙති। <b>ධම්මිකෙහී</b>ති ධම්මතො අනපෙතෙහි। <b>පමුඛො</b>ති පමොක්ඛො।
cen:ගහට්ඨවන්දනාසුත්තවණ්ණනා නිට්ඨිතා।
sub:9:සත්ථාරවන්දනාසුත්තවණ්ණනා
bod:265:<b>බ්රහ්මජාණුකො</b>ති <pb V=1.299/> දක්ඛිණජාණුමණ්ඩලං පථවියං ඨපෙත්වා වන්දමානො බ්රහ්මජාණුකො නාම තථාභූතො හුත්වා। යජිතබ්බතො <b>යක්ඛො,</b> පූජනීයො। එවං පූජාවිසෙසයොගතො සක්කොති ආහ <b>“සො යක්ඛොති සො සක්කො”</b>ති। සක්කස්ස නමක්කාරභාජනභූතඤ්හි පුච්ඡන්තො මාතලි <b>“කො නාම සො යක්ඛො”</b>ති ආහ। <b>ගුණනෙමිත්තකෙහී</b>ති ගුණහෙතුකෙහි අනන්තානි හි බුද්ධානං නාමානි, තානි ච ඛො සබ්බානිපි ගුණනෙමිත්තකානෙව। අනන්තගුණත්තා। වුත්තඤ්හෙතං –
gax:“අසඞ්ඛ්යෙය්යානි නාමානි, සගුණෙන මහෙසිනො।
gae:ගුණෙන නාමමුද්ධෙය්යං, අපි නාමසහස්සතො”ති॥ –
uni:තස්මා <b>අනොමනාම</b>න්ති පරිපුණ්ණගුණනාමන්ති අත්ථො। <b>සමතික්කමෙනා</b>ති සම්මා සමුච්ඡින්දනවසෙන අතික්කමනෙන। කිලෙසාරීනං අපෙතචයොති <b>අපචයො,</b> සො ආරමිතබ්බට්ඨෙන ආරාමො එතෙසන්ති <b>අපචයාරාමා</b>। තෙනාහ <b>“වට්ටවිද්ධංසනෙ රතා”</b>ති।
cen:සත්ථාරවන්දනාසුත්තවණ්ණනා නිට්ඨිතා।
sub:10:සඞ්ඝවන්දනාසුත්තවණ්ණනා
bod:266:<b>පූතිම්හි</b> දෙහෙ <b>මාතු සරීරෙ</b> සයනතො, <b>අත්තනො එව වා</b> පූතිදෙහං <b>සරීරං</b> තස්මිං ඨිතතාය <b>අවත්ථරිත්වා සයනතො පූතිදෙහසයා</b>ති <pb M=1.342/> යොජනා। <b>කුණපම්හෙතෙ</b>ති එතෙ මනුස්සා අසුචිදුග්ගන්ධජෙගුච්ඡපටික්කූලෙ මාතුකුච්ඡිසඞ්ඛාතෙ කුණපස්මිං දස මාසෙ නිමුග්ගා। තෙසං කින්නාම ත්වං පිහයසීති යොජනා। <b>එතෙසං එතං විහයාමී</b>ති එතෙසං ඉසීනං එතං සම්මාපටිපත්තිං විහයාමි। ඉදානි තං පටිපත්තිං දස්සෙතුං <b>“න තෙ සං කොට්ඨෙ ඔපෙන්තී”</b>ති වුත්තං। <b>ධඤ්ඤං කොට්ඨෙ න පක්ඛිපන්ති</b> පක්ඛිපිතබ්බස්ස ච අභාවතො। තෙනාහ <b>“න හි එතෙසං ධඤ්ඤ”</b>න්ති। <b>පරෙසං නිට්ඨිත</b>න්ති පරෙසං ගහිතං සන්තකං තෙසං පාකාය නිට්ඨිතං। <b>භික්ඛාචාරවත්තෙනා</b>ති පිණ්ඩාචරියාය। <b>එසමානා</b> පරියෙසන්තා। <b>එවං පරියිට්ඨෙන</b>। යාපෙන්ති, න එසන්ති අනෙසනං। <b>සුසමාදින්නසුන්දරවතා</b>ති සුට්ඨු සමාදින්නසොභනවතා।
bod:<b>එවං සුභාසිතභාසිනො</b>ති ගන්ථධුරවිපස්සනාධුරානං වසෙන ගුණපරිමාණසුභාසිතස්සෙව භාසනසීලා <pb V=1.300/>। අරියෙන තුණ්හීභූතෙන <b>තුණ්හීභූතා</b>। තතො එව මනස්ස සාතිසයං <b>සමඤ්චරා</b>। ගහිතදණ්ඩෙසු පරාමාසාදිපයුත්තෙසු දණ්ඩාදානාදිහෙතු උප්පජ්ජනකකිලෙසපරිළාහාභාවතො <b>නිබ්බුතා</b>। තෙනාහ <b>“විස්සට්ඨදණ්ඩා”</b>ති। <b>සාදානෙසූ</b>ති සභවාදානෙසු। <b>අනාදානා</b>ති තබ්බිරහිතා। තෙනාහ <b>“භවයොනී”</b>තිආදි।
cen:සඞ්ඝවන්දනාසුත්තවණ්ණනා නිට්ඨිතා।
cen:දුතියවග්ගවණ්ණනා නිට්ඨිතා।
tit:3:තතියවග්ගො
sub:1:ඡෙත්වාසුත්තවණ්ණනා
bod:267:<b>වුත්තත්ථමෙව</b> හෙට්ඨා දෙවපුත්තසංයුත්තවණ්ණනායං।
cen:ඡෙත්වාසුත්තවණ්ණනා නිට්ඨිතා।
sub:3:දුබ්බණ්ණියසුත්තවණ්ණනා
bod:268:<b>දුබ්බණ්ණො</b> <pb M=1.343/> දුද්දසිකො විරූපවණ්ණො। <b>ඔකොටිමකො</b>ති රස්සභාවෙන අවරකොටිමකො। <b>සක්කෙන ගහිතනාමමෙවෙතං,</b> න පන සො තථාරූපො කොචි යක්ඛො। තෙනාහ <b>“එකො රූපාවචරබ්රහ්මා”</b>ති। යදි එවං කස්මා සො තථාරූපො හුත්වා ආගතොති ආහ <b>“සක්කො කිරා”</b>ති। කථං පනෙත්ථ ඤායති “සො එකො රූපාවචරබ්රහ්මා, න පනෙසො අවරුද්ධකයක්ඛො”ති යුත්තිං දස්සෙන්තො <b>“අවරුද්ධකයක්ඛා පනා”</b>තිආදිමාහ। <b>දෙවානං</b> වචනං <b>සුත්වා। ඵරුසෙනා</b>ති ඵරුසසමාචාරෙන। “කො නාම මය්හං ආසනෙ සන්නිසින්නො”ති අක්ඛන්තිං අනුප්පාදෙන්තො <b>ඛන්තියං ඨත්වා। බලවචිත්තීකාර</b>න්ති ගරුතරං සක්කාරබහුමානං। <b>නීචවුත්තියා</b>ති පරමනිපච්චකාරෙ සුවූපසමනෙ ච දස්සියමානෙ। සක්කස්ස තාය එව ආචාරසම්පත්තියා <b>සක්කාසනෙ ඨාතුං,</b> අත්තනො ච ආවිකාතුං <b>අසක්කොන්තො අන්තරධායි। උපහතචිත්තොම්හී</b>ති ඛන්තිමෙත්තානුද්දයාසබ්භාවතො පරස්මිං උපහතචිත්තොම්හීති සක්කො අත්තනො සභාවං වදති। <b>කොධවසෙ වත්තෙතු</b>න්ති කොධෙන අත්තනො වසෙ නිබ්බත්තෙතුං න සුකරොම්හි, අථ ඛො කොධං මය්හං වසෙ න වත්තෙමීති අධිප්පායො। <b>චිරං න කුජ්ඣාමී</b>ති යදි මෙ කදාචි කොධො උප්පජ්ජෙය්ය, තං කොධං අනුවත්තෙන්තො චිරකාලං න කුජ්ඣාමි <pb V=1.301/>। <b>න උපනය්හාමී</b>ති අන්තො සචෙ මෙ කොධො උප්පජ්ජෙය්ය, ඛිප්පමෙව ච නං පටිවිනෙය්යන්ති තං මෙ පුබ්බෙව වතං පරිපූරිතං।
cen:දුබ්බණ්ණියසුත්තවණ්ණනා නිට්ඨිතා।
sub:3:සම්බරිමායාසුත්තවණ්ණනා
bod:269:<b>ආබාධිකො</b>ති ආබාධො අස්ස අත්ථීති ආබාධිකො। <b>වාචෙසී</b>ති සික්ඛාපෙසි। සම්බරො නාම අසුරමායාය ආදිපුරිසො පුරාතනො අසුරින්දො। තං සන්ධායාහ <b>“යථා සම්බරො”</b>තිආදි। <b>එවං පච්චති</b> අඤ්ඤොපි මායාවී මායං පයොජෙත්වා। උපවාදන්තරායො නාම ඛමාපනෙ සති විගච්ඡති, පාකතිකමෙව හොතීති ආහ <b>“එවමස්ස ඵාසු</b> <pb M=1.344/> <b>භවෙය්යා”</b>ති। <b>තෙනා</b>ති වෙපචිත්තිනා සම්බරවිජ්ජාය අදානෙන වඤ්චිතත්තා। <b>තථා අකත්වා</b>ති ඉසීනං සන්තිකං නෙත්වා ඛමාපනවසෙන කාතබ්බං අකත්වා।
cen:සම්බරිමායාසුත්තවණ්ණනා නිට්ඨිතා।
sub:4:අච්චයසුත්තවණ්ණනා
bod:270:<b>සම්පයොජෙසු</b>න්ති අඤ්ඤමඤ්ඤං වාචසිකං ඵරුසං පයොජෙසුං। තෙනාහ <b>“කලහං අකංසූ”</b>ති, විවාදං අකංසූති අත්ථො। <b>අතික්කම්මවචන</b>න්ති වචීසංවරං අතික්කමිත්වා වචනං। යස්මා අච්චයෙ දෙසියමානෙ තං ඛීණයති අඤ්ඤමඤ්ඤස්ස ඛමමානස්ස ඛමනං පටිග්ගණ්හතො, තස්මා වුත්තං <b>“නප්පටිගණ්හාතීති න ඛමතී”</b>ති। තුම්හාකං වසෙ වත්තතු, විසෙවිතං අකත්වා යථාකාමකරණීයො හොතු। මිත්තධම්මො ඉධ උත්තරපදලොපෙන “මිත්තො”ති වුත්තොති ආහ <b>“මිත්තධම්මෙ”</b>ති। <b>කරණවචන</b>න්ති “මිත්තෙහී”ති කරණවචනං භුම්මත්ථෙ। තෙනාහ <b>“මිත්තෙසූ”</b>ති। යථා නිබ්බත්තසභාවස්ස භාවතො අඤ්ඤථත්තං <b>ජරා,</b> එවං මිත්තභාවතො වුත්තවිපරියායො අමිත්තධම්මො ජරාපරියායෙන වුත්තො। <b>අගාරය්හං අනවජ්ජං සබ්බසො පහීනකිලෙසං। තෙනාහ “ඛීණාසවපුග්ගල”</b>න්ති।
cen:අච්චයසුත්තවණ්ණනා නිට්ඨිතා।
sub:5:අක්කොධසුත්තවණ්ණනා
bod:271:<b>කොධො තුම්හෙ මා අභිභවී</b>ති එත්ථ කොධෙන අනභිභවනීයත්තං ඛන්තිමෙත්තාකරුණාදිතප්පටිපක්ඛධම්මපරිබ්රූහනෙන <pb V=1.302/>। තථා හි තංසමඞ්ගිනො කොධො අභිභුය්යතීති ආහ <b>“තුම්හෙව කොධං අභිභවථ। කුජ්ඣන්තානං මා පටිකුජ්ඣිත්ථා”</b>ති। <b>පටිපදා</b>ති එසා පටිපත්ති। <b>මෙත්තා</b>ති අප්පනාප්පත්තා මෙත්තා। තදුපචාරො <b>මෙත්තාපුබ්බභාගො</b>। න විහිංසති කිඤ්චි එතායාති <b>අවිහිංසා। කරුණා</b>ති අප්පනාප්පත්තකරුණා වෙදිතබ්බා। තදුපචාරො <pb M=1.345/> <b>කරුණාපුබ්බභාගො। ලාමකජන</b>න්ති ඛන්තිආදීසු යොනිසොමනසිකාරාභාවෙන ගාරය්හසමාචාරසමායොගෙන ච නිහීනං ජනං। පච්චයපරිසුද්ධියා <b>කොධො</b> අභිමද්දමානො පුග්ගලං <b>අභිමද්දති,</b> තස්ස සො පටිසඞ්ඛානභාවනාබලෙහි සම්මදෙව පහාතබ්බොති।
cen:අක්කොධසුත්තවණ්ණනා නිට්ඨිතා।
cen:තතියවග්ගවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:සක්කසංයුත්තවණ්ණනාය ලීනත්ථප්පකාසනා සමත්තා।
cen:නිට්ඨිතා ච සාරත්ථප්පකාසිනියා
cen:සංයුත්තනිකාය-අට්ඨකථාය සගාථාවග්ගවණ්ණනා।
cen:පඨමො භාගො නිට්ඨිතො।
