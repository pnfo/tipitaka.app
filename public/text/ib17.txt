cha:3:විනයපෙය්යාලං
bod:201:<b>ද්වෙමෙ</b> <pb V=2.68/> <pb M=2.65/>, <b>භික්ඛවෙ, අත්ථවසෙ පටිච්චා</b>ති, භික්ඛවෙ, ද්වෙ අත්ථෙ නිස්සාය ද්වෙ කාරණානි සන්ධාය। <b>සික්ඛාපදං පඤ්ඤත්ත</b>න්ති සික්ඛාකොට්ඨාසො ඨපිතො। <b>සඞ්ඝසුට්ඨුතායා</b>ති සඞ්ඝස්ස සුට්ඨුභාවාය, “සුට්ඨු, භන්තෙ”ති වත්වා සම්පටිච්ඡනත්ථායාති අත්ථො। <b>සඞ්ඝඵාසුතායා</b>ති සඞ්ඝස්ස ඵාසුවිහාරත්ථාය। <b>දුම්මඞ්කූන</b>න්ති දුස්සීලානං। <b>පෙසලාන</b>න්ති පීයසීලානං। <b>දිට්ඨධම්මිකානං ආසවාන</b>න්ති දිට්ඨධම්මෙ ඉමස්මිංයෙව අත්තභාවෙ වීතික්කමපච්චයා පටිලද්ධබ්බානං වධබන්ධනාදිදුක්ඛධම්මසඞ්ඛාතානං ආසවානං। <b>සංවරායා</b>ති පිදහනත්ථාය। <b>සම්පරායිකාන</b>න්ති <pb P=2.164/> තථාරූපානංයෙව අපායදුක්ඛසඞ්ඛාතානං සම්පරායෙ උප්පජ්ජනකආසවානං। <b>පටිඝාතායා</b>ති පටිසෙධනත්ථාය। <b>වෙරාන</b>න්ති අකුසලවෙරානම්පි පුග්ගලවෙරානම්පි। <b>වජ්ජාන</b>න්ති දොසානං। තෙ එව වා දුක්ඛධම්මා වජ්ජනීයත්තා ඉධ වජ්ජාති අධිප්පෙතා। <b>භයාන</b>න්ති චිත්තුත්රාසභයානම්පි භයහෙතූනං තෙසංයෙව දුක්ඛධම්මානම්පි। <b>අකුසලාන</b>න්ති අක්ඛමට්ඨෙන අකුසලසඞ්ඛාතානං දුක්ඛධම්මානං। <b>ගිහීනං අනුකම්පායා</b>ති ගිහීසු උජ්ඣායන්තෙසු පඤ්ඤත්තසික්ඛාපදං ගිහීනං අනුකම්පාය පඤ්ඤත්තං නාම। <b>පාපිච්ඡානං පක්ඛුපච්ඡෙදායා</b>ති පාපිච්ඡා පක්ඛං නිස්සාය සඞ්ඝං භින්දෙය්යුන්ති තෙසං පක්ඛුපච්ඡෙදනත්ථාය। <b>අප්පසන්නානං පසාදායා</b>ති පුබ්බෙ අප්පසන්නානම්පි පණ්ඩිතමනුස්සානං සික්ඛාපදපඤ්ඤත්තිසම්පදං දිස්වා පසාදුප්පත්තිඅත්ථාය। <b>පසන්නානං භිය්යොභාවායා</b>ති පසන්නානං උපරූපරිපසාදභාවාය। <b>සද්ධම්මට්ඨිතියා</b>ති සද්ධම්මස්ස චිරට්ඨිතත්ථං। <b>විනයානුග්ගහායා</b>ති පඤ්චවිධස්සාපි විනයස්ස අනුග්ගණ්හනත්ථාය।
bod:202-230:<b>පාතිමොක්ඛං පඤ්ඤත්ත</b>න්ති භික්ඛුපාතිමොක්ඛං භික්ඛුනිපාතිමොක්ඛන්ති දුවිධං පාතිමොක්ඛං පඤ්ඤත්තං। <b>පාතිමොක්ඛුද්දෙසො</b>ති <b>භික්ඛූනං පඤ්ච, භික්ඛුනීනං චත්තාරොති නව පාතිමොක්ඛුද්දෙසා පඤ්ඤත්තා। පාතිමොක්ඛට්ඨපන</b>න්ති උපොසථට්ඨපනං। <b>පවාරණා පඤ්ඤත්තා</b>ති චාතුද්දසිකා පන්නරසිකාති ද්වෙ පවාරණා පඤ්ඤත්තා। <b>පවාරණට්ඨපනං පඤ්ඤත්ත</b>න්ති සාපත්තිකස්ස භික්ඛුනො පවාරණා උත්තියා වත්තමානාය පවාරණට්ඨපනං පඤ්ඤත්තං। තජ්ජනීයකම්මාදීසු <pb M=2.66/> භික්ඛූ වාචාසත්තීහි විතුදන්තානං පණ්ඩුකලොහිතකානං භික්ඛූනං <b>තජ්ජනීයකම්මං</b> (චූළව॰ 1 ආදයො) පඤ්ඤත්තං। බාලස්ස <pb P=2.165/> අබ්යත්තස්ස සෙය්යසකස්ස <pb V=2.69/> භික්ඛුනො <b>නියස්සකම්මං</b> පඤ්ඤත්තං। කුලදූසකෙ අස්සජිපුනබ්බසුකෙ භික්ඛූ ආරබ්භ <b>පබ්බාජනීයකම්මං</b> (චූළව॰ 21 ආදයො) පඤ්ඤත්තං। ගිහීනං අක්කොසකස්ස සුධම්මත්ථෙරස්ස <b>පටිසාරණීයකම්මං</b> (චූළව॰ 33 ආදයො) පඤ්ඤත්තං। ආපත්තියා අදස්සනාදීසු <b>උක්ඛෙපනීයකම්මං</b> පඤ්ඤත්තං। ගරුකාපත්තිං ආපන්නස්ස පටිච්ඡන්නාය ආපත්තියා <b>පරිවාසදානං</b> පඤ්ඤත්තං। පරිවාසෙ අන්තරාපත්තිං ආපන්නස්ස <b>මූලාය පටිකස්සනං</b> පඤ්ඤත්තං। පටිච්ඡන්නායපි අප්පටිච්ඡන්නායපි ආපත්තියා <b>මානත්තදානං</b> පඤ්ඤත්තං। චිණ්ණමානත්තස්ස <b>අබ්භානං</b> පඤ්ඤත්තං। සම්මා වත්තන්තස්ස <b>ඔසාරණීයං</b> පඤ්ඤත්තං। අසම්මාවත්තනාදීසු <b>නිස්සාරණීයං</b> පඤ්ඤත්තං।
bod:එහිභික්ඛූපසම්පදා සරණගමනූපසම්පදා ඔවාදූපසම්පදා පඤ්හාබ්යාකරණූපසම්පදා ඤත්තිචතුත්ථකම්මූපසම්පදා ගරුධම්මූපසම්පදා උභතොසඞ්ඝෙ උපසම්පදා දූතෙන උපසම්පදාති අට්ඨවිධා <b>උපසම්පදා</b> පඤ්ඤත්තා। ඤත්තිකම්මං නව ඨානානි ගච්ඡතීති එවං නවට්ඨානිකං <b>ඤත්තිකම්මං</b> පඤ්ඤත්තං। ඤත්තිදුතියකම්මං සත්ත ඨානානි ගච්ඡතීති එවං සත්තට්ඨානිකමෙව <b>ඤත්තිදුතියකම්මං</b> පඤ්ඤත්තං। ඤත්තිචතුත්ථකම්මං සත්ත ඨානානි ගච්ඡතීති එවං සත්තට්ඨානිකමෙව <b>ඤත්තිචතුත්ථකම්මං</b> පඤ්ඤත්තං। පඨමපාරාජිකාදීනං පඨමපඤ්ඤත්ති <b>අපඤ්ඤත්තෙ පඤ්ඤත්තං</b>। තෙසංයෙව අනුපඤ්ඤත්ති <b>පඤ්ඤත්තෙ අනුපඤ්ඤත්තං</b>। ධම්මසම්මුඛතා විනයසම්මුඛතා සඞ්ඝසම්මුඛතා පුග්ගලසම්මුඛතාති ඉමස්ස චතුබ්බිධස්ස සම්මුඛීභාවස්ස වසෙන <b>සම්මුඛාවිනයො</b> පඤ්ඤත්තො। සතිවෙපුල්ලප්පත්තස්ස ඛීණාසවස්ස අචොදනත්ථාය <b>සතිවිනයො</b> පඤ්ඤත්තො। උම්මත්තකස්ස <pb P=2.166/> භික්ඛුනො <b>අමූළ්හවිනයො</b> පඤ්ඤත්තො। අප්පටිඤ්ඤාය චුදිතකස්ස ආපත්තියා අතරණත්ථං <b>පටිඤ්ඤාතකරණං</b> පඤ්ඤත්තං। බහුතරානං ධම්මවාදීනං ලද්ධිං ගහෙත්වා අධිකරණවූපසමනත්ථං। <b>යෙභුය්යසිකා</b> පඤ්ඤත්තා। පාපුස්සන්නස්ස පුග්ගලස්ස නිග්ගණ්හනත්ථං <b>තස්සපාපියසිකා</b> පඤ්ඤත්තා। භණ්ඩනාදිවසෙන බහුං අස්සාමණකං කත්වා ආපත්තිං ආපන්නානං භික්ඛූනං ඨපෙත්වා ථුල්ලවජ්ජං ඨපෙත්වා ගිහිපටිසංයුත්තඤ්ච අවසෙසාපත්තීනං වූපසමනත්ථාය <b>තිණවත්ථාරකො</b> පඤ්ඤත්තො।
cen:විනයපෙය්යාලං නිට්ඨිතං।
