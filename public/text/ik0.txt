cha:1:නිස්සයවග්ගො
sub:1-6:කිමත්ථියසුත්තාදිවණ්ණනා
bod:1-6:එකාදසකනිපාතස්ස <pb M=3.343/> <pb V=3.341/> <pb P=5.79/> පඨමාදීනි හෙට්ඨා වුත්තනයානෙව। කෙවලඤ්චෙත්ථ ආදිතො පඤ්චසු නිබ්බිදාවිරාගං ද්විධා භින්දිත්වා එකාදසඞ්ගානි කතානි। ඡට්ඨෙ සික්ඛාපච්චක්ඛානං අධිකං।
sub:7-8:පඨමසඤ්ඤාසුත්තාදිවණ්ණනා
bod:7-8:සත්තමෙ <b>අත්ථෙන අත්ථො</b>ති අත්ථෙන සද්ධිමත්ථො। <b>බ්යඤ්ජනෙන බ්යඤ්ජන</b>න්ති බ්යඤ්ජනෙන සද්ධිං <pb V=3.342/> බ්යඤ්ජනං। <b>සංසන්දිස්සතී</b>ති සම්පවත්තිස්සති। <b>සමෙස්සතී</b>ති සමානං භවිස්සති। <b>න විග්ගය්හිස්සතී</b>ති න විරජ්ඣිස්සති। <b>අග්ගපදස්මි</b>න්ති නිබ්බානෙ। අට්ඨමෙ පච්චවෙක්ඛණා කථිතා।
sub:9:සද්ධසුත්තවණ්ණනා
bod:9:නවමෙ <b>දොණියා බද්ධො</b>ති යවසස්සදොණියා සමීපෙ බද්ධො। <b>අන්තරං කරිත්වා</b>ති අබ්භන්තරෙ කත්වා। <b>ඣායතී</b>ති චින්තෙති। <b>පජ්ඣායතී</b>ති ඉතො චිතො ච නානප්පකාරකං ඣායති। <b>නිජ්ඣායතී</b>ති නිරන්තරවසෙන නිබද්ධං ඣායති। <b>පථවිම්පි නිස්සාය ඣායතී</b>ති සමාපත්තියං සනිකන්තිකවසෙනෙතං <pb P=5.80/> වුත්තං। සමාපත්තියඤ්හි සනිකන්තිකත්තා එස ඛළුඞ්කො නාම කතො। <b>ආපා</b>දීසුපි එසෙව නයො।
bod:<b>කථඤ්ච සද්ධ ආජානීයඣායිතං හොතී</b>ති කථං කාරණාකාරණං ජානන්තස්ස සින්ධවස්ස ඣායිතං හොති। <b>යථා ඉණ</b>න්තිආදීසු ඉණසදිසං බන්ධනසදිසං ධනජානිසදිසං කලිසඞ්ඛාතමහාපරාධසදිසඤ්ච කත්වා අත්තනො අභිමුඛස්ස පතොදස්ස අජ්ඣොහරණසඞ්ඛාතං පතනං විපස්සතීති අත්ථො। <b>නෙව පථවිං නිස්සාය ඣායතී</b>ති සමාපත්තිසුඛනිකන්තියා අභාවෙන පථවිආරම්මණාය <pb M=3.344/> චතුක්කපඤ්චකජ්ඣානසඤ්ඤාය න ඣායති, නියන්තියා අභාවෙනෙව සො ආජානීයො නාම හොතීති। <b>ඣායති ච පනා</b>ති නිබ්බානාරම්මණාය ඵලසමාපත්තියා ඣායති। <b>පථවියං පථවිසඤ්ඤා විභූතා හොතී</b>ති පථවාරම්මණෙ උප්පන්නා චතුක්කපඤ්චකජ්ඣානසඤ්ඤා විභූතා පාකටා හොති। “විභූතා, භන්තෙ, රූපසඤ්ඤා අවිභූතා අට්ඨිකසඤ්ඤා”ති ඉමස්මිඤ්හි සුත්තෙ සමතික්කමස්ස අත්ථිතාය විභූතතා වුත්තා, ඉධ පන විපස්සනාවසෙන අනිච්චදුක්ඛානත්තතො දිට්ඨත්තා විභූතා නාම ජාතා। <b>ආපොසඤ්ඤා</b>දීසුපි එසෙව නයො। එවමෙත්ථ හෙට්ඨා විය සමාපත්තිවසෙන සමතික්කමං අවත්වා විපස්සනාචාරවසෙන සමතික්කමො වුත්තො। <b>එවං ඣායී</b>ති එවං විපස්සනාපටිපාටියා ආගන්ත්වා උප්පාදිතාය ඵලසමාපත්තියා ඣායන්තො।
sub:10:මොරනිවාපසුත්තවණ්ණනා
bod:10:දසමෙ <pb P=5.81/> <b>අච්චන්තනිට්ඨො</b>ති අන්තං අතීතත්තා අච්චන්තසඞ්ඛාතං අවිනාසධම්මං නිබ්බානං නිට්ඨා අස්සාති අච්චන්තනිට්ඨො। ඉමිනා නයෙන සෙසපදානි වෙදිතබ්බානි। <b>ජනෙතස්මි</b>න්ති ජනිතස්මිං <pb V=3.343/>, පජායාති අත්ථො। <b>යෙ ගොත්තපටිසාරිනො</b>ති යෙ ජනා තස්මිං ගොත්තෙ පටිසරන්ති “අහං ගොතමො, අහං කස්සපො”ති, තෙසු ලොකෙ ගොත්තපටිසාරීසු ඛත්තියො සෙට්ඨො। <b>අනුමතා මයා</b>ති මම සබ්බඤ්ඤුතඤ්ඤාණෙන සද්ධිං සංසන්දෙත්වා දෙසිතා මයා අනුඤ්ඤාතා। සෙසං සබ්බත්ථ උත්තානත්ථමෙවාති।
cen:නිස්සයවග්ගො පඨමො।
