cha:1:මාතිකාවණ්ණනා
sub:1:නයමාතිකාවණ්ණනා
bod:1:<b>සඞ්ගහො</b> <pb V=.2/> <b>අසඞ්ගහො</b>තිආදීනඤ්හි වසෙන ඉදං පකරණං චුද්දසවිධෙන විභත්තන්ති වුත්තං। තං සබ්බම්පි උද්දෙසනිද්දෙසතො ද්විධා ඨිතං। තත්ථ මාතිකා <b>උද්දෙසො</b>। සා පඤ්චවිධා – නයමාතිකා, අබ්භන්තරමාතිකා, නයමුඛමාතිකා, ලක්ඛණමාතිකා, බාහිරමාතිකාති। තත්ථ <b>සඞ්ගහො අසඞ්ගහො…පෙ॰… විප්පයුත්තෙන සඞ්ගහිතං අසඞ්ගහිත</b>න්ති – අයං චුද්දසහි පදෙහි නික්ඛිත්තා <b>නයමාතිකා</b> නාම। අයඤ්හි ඉමිනා සඞ්ගහාදිකෙන නයෙන ධාතුකථා ධම්මා විභත්තාති දස්සෙතුං ඨපිතත්තා නයමාතිකාති වුච්චති। එතෙසං පදානං මූලභූතත්තා <b>මූලමාතිකා</b>තිපි වත්තුං වට්ටති।
sub:2:අබ්භන්තරමාතිකාවණ්ණනා
bod:2:<b>පඤ්චක්ඛන්ධා</b> <pb M=.2/> <b>…පෙ॰… මනසිකාරො</b>ති අයං පඤ්චවීසාධිකෙන පදසතෙන නික්ඛිත්තා <b>අබ්භන්තරමාතිකා</b> නාම। අයඤ්හි “සබ්බාපි ධම්මසඞ්ගණී ධාතුකථාය මාතිකා”ති එවං අවත්වා සඞ්ගහාදිනා නයෙන විභජිතබ්බෙ ඛන්ධාදිධම්මෙ සරූපතො දස්සෙත්වා ධාතුකථාය අබ්භන්තරෙයෙව ඨපිතත්තා අබ්භන්තරමාතිකාති වුච්චති। ඛන්ධාදිපදානං ධම්මසඞ්ගණීමාතිකාය <pb P=.115/> අසඞ්ගහිතත්තා <b>පකිණ්ණකමාතිකා</b>තිපි වත්තුං වට්ටති।
sub:3:නයමුඛමාතිකාවණ්ණනා
bod:3:<b>තීහි සඞ්ගහො, තීහි අසඞ්ගහො; චතූහි සම්පයොගො, චතූහි විප්පයොගො</b>ති අයං චතූහි පදෙහි නික්ඛිත්තා <b>නයමුඛමාතිකා</b> නාම। අයඤ්හි සබ්බෙසුපි පඤ්චක්ඛන්ධාදීසු චෙව කුසලත්තිකාදීසු ච මාතිකාධම්මෙසු, තීහි ඛන්ධායතනධාතුපදෙහෙව සඞ්ගහො ච අසඞ්ගහො ච යොජෙතබ්බො। තථා චතූහි අරූපක්ඛන්ධෙහි සම්පයොගො ච විප්පයොගො ච। එතානි ඉමෙසං සඞ්ගහාසඞ්ගහාදීනං නයානං මුඛානීති දස්සෙතුං ඨපිතත්තා නයමුඛමාතිකාති වුච්චති।
sub:4:ලක්ඛණමාතිකාවණ්ණනා
bod:4:<b>සභාගො</b> <pb V=.3/>, <b>විසභාගො</b>ති අයං ද්වීහි පදෙහි නික්ඛිත්තා <b>ලක්ඛණමාතිකා</b> නාම। අයඤ්හි සභාගලක්ඛණෙහි ධම්මෙහි සඞ්ගහනයො, විසභාගලක්ඛණෙහි අසඞ්ගහනයො, තථා සම්පයොගවිප්පයොගනයො යොජෙතබ්බොති සභාගවිසභාගලක්ඛණවසෙන සඞ්ගහාදිලක්ඛණං දස්සෙතුං ඨපිතත්තා ලක්ඛණමාතිකාති වුච්චති।
sub:5:බාහිරමාතිකාවණ්ණනා
bod:5:<b>සබ්බාපි ධම්මසඞ්ගණී ධාතුකථාය මාතිකා</b>ති අයං ඡසට්ඨි තිකපදානි, ද්වෙ ච දුකපදසතානි සඞ්ඛිපිත්වා නික්ඛිත්තා <b>බාහිරමාතිකා</b> නාම। අයඤ්හි “පඤ්චක්ඛන්ධා…පෙ॰… මනසිකාරො”ති එවං ධාතුකථාය අබ්භන්තරෙ අවත්වා “සබ්බාපි ධම්මසඞ්ගණී”ති එවං ධාතුකථාය මාතිකතො බහි ඨපිතත්තා බාහිරමාතිකාති වුච්චති।
bod:එවං <pb M=.3/> මාතිකාය පඤ්චධා ඨිතභාවං විදිත්වා ඉදානි ‘සඞ්ගහො අසඞ්ගහො’තිආදීසු සඞ්ගහො තාව ජාතිසඤ්ජාතිකිරියාගණනවසෙන චතුබ්බිධො। තත්ථ – “සබ්බෙ ඛත්තියා ආගච්ඡන්තු, සබ්බෙ බ්රාහ්මණා, සබ්බෙ වෙස්සා, සබ්බෙ සුද්දා ආගච්ඡන්තු”, “යා චාවුසො විසාඛ, සම්මාවාචා, යො ච සම්මාකම්මන්තො, යො ච සම්මාආජීවො, ඉමෙ ධම්මා සීලක්ඛන්ධෙ සඞ්ගහිතා”ති අයං <b>ජාතිසඞ්ගහො</b> නාම। “එකජාතිකා ආගච්ඡන්තූ”ති වුත්තට්ඨානෙ විය හි ඉධ සබ්බෙපි ජාතියා එකසඞ්ගහං ගතා। “සබ්බෙ කොසලකා ආගච්ඡන්තු, සබ්බෙ මාගධකා, සබ්බෙ භාරුකච්ඡකා ආගච්ඡන්තු”, “යො චාවුසො විසාඛ, සම්මාවායාමො; යා ච සම්මාසති, යො ච සම්මාසමාධි, ඉමෙ ධම්මා <pb P=.116/> සමාධික්ඛන්ධෙ සඞ්ගහිතා”ති (ම॰ නි॰ 1.462) අයං <b>සඤ්ජාතිසඞ්ගහො</b> නාම। “එකට්ඨානෙ ජාතා සංවඩ්ඪා ආගච්ඡන්තූ”ති වුත්තට්ඨානෙ විය හි ඉධ සබ්බෙපි සඤ්ජාතිඨානෙන නිවුත්ථොකාසෙන එකසඞ්ගහං ගතා। “සබ්බෙ හත්ථාරොහා ආගච්ඡන්තු, සබ්බෙ අස්සාරොහා, සබ්බෙ රථිකා ආගච්ඡන්තු”, “යා චාවුසො විසාඛ, සම්මාදිට්ඨි, යො ච සම්මාසඞ්කප්පො, ඉමෙ ධම්මා පඤ්ඤාක්ඛන්ධෙ සඞ්ගහිතා”ති (ම॰ නි॰ 1.462) අයං <b>කිරියාසඞ්ගහො</b> නාම। සබ්බෙව හෙතෙ අත්තනො කිරියාකරණෙන එකසඞ්ගහං ගතා। “චක්ඛායතනං කතමක්ඛන්ධගණනං ගච්ඡතීති? රූපක්ඛන්ධගණනං ගච්ඡතී”ති। හඤ්චි චක්ඛායතනං රූපක්ඛන්ධගණනං ගච්ඡති, තෙන වත රෙ වත්තබ්බෙ – ‘චක්ඛායතනං රූපක්ඛන්ධෙන සඞ්ගහිත”න්ති (කථා॰ 471), අයං <pb V=.4/> <b>ගණනසඞ්ගහො</b> නාම। අයමිධ අධිප්පෙතො। තප්පටිපක්ඛෙන අසඞ්ගහො වෙදිතබ්බො। තෙසං විකප්පතො සඞ්ගහිතෙන අසඞ්ගහිතාදීනි। එකුප්පාදෙකනිරොධඑකවත්ථුකඑකාරම්මණතාවසෙන සම්පයොගො, තප්පටිපක්ඛතො විප්පයොගො। තෙසං විකප්පතො සම්පයුත්තෙන විප්පයුත්තාදීනි। තදුභයසංසග්ගවිකප්පතො සඞ්ගහිතෙන සම්පයුත්තං විප්පයුත්තන්තිආදීනි। පඤ්චක්ඛන්ධාතිආදීනි පන ඛන්ධවිභඞ්ගාදීසු වුත්තනයෙනෙව වෙදිතබ්බානි। <b>ඵස්සා</b>දයො පනෙත්ථ සන්නිට්ඨානවසෙන වුත්තසබ්බචිත්තුප්පාදසාධාරණතො වුත්තාති।
cen:මාතිකාවණ්ණනා।
