cha:30:ගරුභණ්ඩවිනිච්ඡයකථා
bod:227:එවං <pb M=2.149/> කථිනවිනිච්ඡයං කථෙත්වා ඉදානි ගරුභණ්ඩාදිවිනිච්ඡයං දස්සෙතුං <b>“ගරුභණ්ඩානීති එත්ථා”</b>තිආදිමාහ। තත්ථ <b>ගරූ</b>ති –
gax:“පුමෙ ආචරියාදිම්හි, ගරු මාතාපිතූසුපි।
gae:ගරු තීසු මහන්තෙ ච, දුජ්ජරාලහුකෙසු චා”ති॥ –
uni:වුත්තෙසු අනෙකත්ථෙසු අලහුකවාචකො। <b>භණ්ඩ</b>-සද්දො “භාජනාදිපරික්ඛාරෙ, භණ්ඩං මූලධනෙපි චා”ති එත්ථ භාජනාදිපරික්ඛාරත්ථො හොති। වචනත්ථො පන ගරන්ති උග්ගච්ඡන්ති උග්ගතා පාකටා හොන්තීති ගරූනි, භඩිතබ්බානි ඉච්ඡිතබ්බානීති භණ්ඩානි, ගරූනි ච තානි භණ්ඩානි චාති <b>ගරුභණ්ඩානි,</b> ආරාමාදීනි වත්ථූනි। ඉති ආදිනා නයෙන සෙනාසනක්ඛන්ධකෙ භගවතා දස්සිතානි ඉමානි පඤ්ච වත්ථූනි ගරුභණ්ඩානි නාමාති යොජෙතබ්බං।
bod:මඤ්චෙසු <b>මසාරකො</b>ති මඤ්චපාදෙ විජ්ඣිත්වා තත්ථ අටනියො පවෙසෙත්වා කතො। <b>බුන්දිකාබද්ධො</b>ති අටනීහි මඤ්චපාදෙ ඩංසාපෙත්වා පල්ලඞ්කසඞ්ඛෙපෙන කතො। <b>කුළීරපාදකො</b>ති අස්සමෙණ්ඩකාදීනං පාදසදිසෙහි පාදෙහි කතො। යො වා පන කොචි වඞ්කපාදකො, අයං වුච්චති “කුළීරපාදකො”ති। <b>ආහච්චපාදකො</b>ති අයං පන “ආහච්චපාදකො නාම මඤ්චො අඞ්ගෙ විජ්ඣිත්වා කතො හොතී”ති එවං පරතො පාළියංයෙව (පාචි॰ 131) වුත්තො, තස්මා අටනියො විජ්ඣිත්වා <pb V=2.110/> තත්ථ පාදසිඛං පවෙසෙත්වා උපරි ආණිං දත්වා කතමඤ්චො ආහච්චපාදකොති වෙදිතබ්බො। පීඨෙපි එසෙව නයො।
bod:<b>උණ්ණභිසිආදීනං පඤ්චන්නං අඤ්ඤතරා</b>ති උණ්ණභිසි චොළභිසි වාකභිසි තිණභිසි පණ්ණභිසීති ඉමෙසං පඤ්චන්නං භිසීනං අඤ්ඤතරා <pb M=2.150/>। <b>පඤ්ච භිසියො</b>ති පඤ්චහි උණ්ණාදීහි පූරිතභිසියො। තූලගණනාය හි එතාසං ගණනා। තත්ථ උණ්ණග්ගහණෙන න කෙවලං එළකලොමමෙව ගහිතං, ඨපෙත්වා පන මනුස්සලොමං යං කිඤ්චි කප්පියාකප්පියමංසජාතීනං පක්ඛිචතුප්පදානං ලොමං, සබ්බං ඉධ උණ්ණග්ගහණෙනෙව ගහිතං, තස්මා ඡන්නං චීවරානං, ඡන්නං අනුලොමචීවරානඤ්ච අඤ්ඤතරෙන භිසිච්ඡවිං කත්වා තං සබ්බං පක්ඛිපිත්වා භිසිං කාතුං වට්ටති। එළකලොමානි පන අපක්ඛිපිත්වා කම්බලමෙව චතුග්ගුණං වා පඤ්චගුණං වා පක්ඛිපිත්වා කතාපි උණ්ණභිසිසඞ්ඛමෙව ගච්ඡති। චොළභිසිආදීසු යං කිඤ්චි නවචොළං වා පුරාණචොළං වා සංහරිත්වා වා අන්තො පක්ඛිපිත්වා වා කතා <b>චොළභිසි,</b> යං කිඤ්චි වාකං පක්ඛිපිත්වා කතා <b>වාකභිසි,</b> යං කිඤ්චි තිණං පක්ඛිපිත්වා කතා <b>තිණභිසි,</b> අඤ්ඤත්ර සුද්ධතමාලපත්තං යං කිඤ්චි පණ්ණං පක්ඛිපිත්වා කතා <b>පණ්ණභිසී</b>ති වෙදිතබ්බා। තමාලපත්තං පන අඤ්ඤෙන මිස්සමෙව වට්ටති, සුද්ධං න වට්ටති। භිසියා පමාණනියමො නත්ථි, මඤ්චභිසි පීඨභිසි භූමත්ථරණභිසි චඞ්කමනභිසි පාදපුඤ්ඡනභිසීති එතාසං අනුරූපතො සල්ලක්ඛෙත්වා අත්තනො රුචිවසෙන පමාණං කාතබ්බං। යං පනෙතං උණ්ණාදිපඤ්චවිධතූලම්පි භිසියං වට්ටති, තං මසූරකෙපි වට්ටතීති කුරුන්දියං වුත්තං। තත්ථ <b>මසූරකෙ</b>ති චම්මමයභිසියං। එතෙන මසූරකං පරිභුඤ්ජිතුං වට්ටතීති සිද්ධං හොති।
bod:බිම්බොහනෙ තීණි තූලානි රුක්ඛතූලං ලතාතූලං පොටකීතූලන්ති। තත්ථ <b>රුක්ඛතූල</b>න්ති සිම්බලිරුක්ඛාදීනං යෙසං කෙසඤ්චි රුක්ඛානං තූලං। <b>ලතාතූල</b>න්ති ඛීරවල්ලිආදීනං යාසං කාසඤ්චි ලතානං තූලං। <b>පොටකීතූල</b>න්ති පොටකීතිණාදීනං යෙසං කෙසඤ්චි තිණජාතිකානං අන්තමසො උච්ඡුනළාදීනම්පි තූලං। සාරත්ථදීපනියං (සාරත්ථ॰ ටී॰ චූළවග්ග 3.297) පන <b>“පොටකීතූල</b>න්ති එරකතිණතූල”න්ති වුත්තං, එතෙහි තීහි සබ්බභූතගාමා සඞ්ගහිතා හොන්ති। රුක්ඛවල්ලිතිණජාතියො <pb M=2.151/> හි මුඤ්චිත්වා අඤ්ඤො භූතගාමො නාම නත්ථි, තස්මා යස්ස කස්සචි භූතගාමස්ස තූලං බිම්බොහනෙ වට්ටති, භිසිං පන පාපුණිත්වා සබ්බම්පෙතං “අකප්පියතූල”න්ති වුච්චති න කෙවලඤ්ච බිම්බොහනෙ එතං තූලමෙව, හංසමොරාදීනං සබ්බසකුණානං, සීහාදීනං සබ්බචතුප්පදානඤ්ච <pb V=2.111/> ලොමම්පි වට්ටති। පියඞ්ගුපුප්ඵබකුළපුප්ඵාදි පන යං කිඤ්චි පුප්ඵං න වට්ටති। තමාලපත්තං සුද්ධමෙව න වට්ටති, මිස්සකං පන වට්ටති, භිසීනං අනුඤ්ඤාතං පඤ්චවිධං උණ්ණාදිතූලම්පි වට්ටති। අද්ධකායිකානි පන බිම්බොහනානි න වට්ටන්ති। <b>අද්ධකායිකානී</b>ති උපඩ්ඪකායප්පමාණානි, යෙසු කටිතො පට්ඨාය යාව සීසං උපදහන්ති ඨපෙන්ති। සීසප්පමාණං පන වට්ටති, <b>සීසප්පමාණං</b> නාම යස්ස විත්ථාරතො තීසු කණ්ණෙසු ද්වින්නං කණ්ණානං අන්තරං මිනියමානං විදත්ථි චෙව චතුරඞ්ගුලඤ්ච හොති, මජ්ඣට්ඨානං මුට්ඨිරතනං හොති, දීඝතො පන දියඩ්ඪරතනං වා ද්විරතනං වාති කුරුන්දියං වුත්තං, අයං සීසප්පමාණස්ස උක්කට්ඨපරිච්ඡෙදො, ඉතො උද්ධං න වට්ටති, හෙට්ඨා පන වට්ටතීති අට්ඨකථායං (චූළව॰ අට්ඨ॰ 297) වුත්තං। තත්ථ “තීසු කණ්ණෙසු ද්වින්නං කණ්ණාන”න්ති පාඨං උපනිධාය බිම්බොහනස්ස උභොසු අන්තෙසු ඨපෙතබ්බචොළකං තිකොණමෙව කරොන්ති එකච්චෙ। “ඉදඤ්ච ඨානං ගණ්ඨිට්ඨාන”න්ති වදන්ති।
bod:විමතිවිනොදනියං (වි॰ වි॰ ටී॰ චූළවග්ග 2.297) පන <b>“සීසප්පමාණං</b> නාම යත්ථ ගීවාය සහ සකලං සීසං ඨපෙතුං සක්කා, තස්ස ච මුට්ඨිරතනං විත්ථාරප්පමාණන්ති දස්සෙන්තො <b>‘විත්ථාරතො’</b>තිආදිමාහ। ඉදඤ්ච බිම්බොහනස්ස උභොසු අන්තෙසු ඨපෙතබ්බචොළප්පමාණදස්සනං, තස්ස වසෙන බිම්බොහනස්ස විත්ථාරප්පමාණං පරිච්ඡිජ්ජති, තං වට්ටං වා චතුරස්සං වා කත්වා සිබ්බිතං යථා කොටිතො කොටි විත්ථාරතො පුථුලට්ඨානං මුට්ඨිරතනප්පමාණං හොති, එවං සිබ්බිතබ්බං, ඉතො අධිකං න වට්ටති। තං පන අන්තෙසු ඨපිතචොළං කොටියා කොටිං ආහච්ච දිගුණං කතං <pb M=2.152/> තිකණ්ණං හොති, තෙසු තීසු කණ්ණෙසු ද්වින්නං කණ්ණානං අන්තරං විදත්ථිචතුරඞ්ගුලං හොති, මජ්ඣට්ඨානං කොටිතො කොටිං ආහච්ච මුට්ඨිරතනං හොති, ඉදමස්ස උක්කට්ඨප්පමාණ”න්ති වුත්තත්තා බිම්බොහනස්ස උභොසු අන්තෙසු ඨපෙතබ්බචොළකං පකතියායෙව තිකණ්ණං න හොති, අථ ඛො කොටියා කොටිං ආහච්ච දිගුණකතකාලෙයෙව හොති, තස්මා තං චොළකං වට්ටං වා හොතු චතුරස්සං වා, දිගුණං කත්වා මිනියමානං තිකණ්ණමෙව හොති, ද්වින්නඤ්ච කණ්ණානං අන්තරං චතුරඞ්ගුලාධිකවිදත්ථිමත්තං හොති, තස්ස ච චොළකස්ස මජ්ඣට්ඨානං මුට්ඨිරතනං හොති, තස්සෙව චොළකස්ස පමාණෙන බිම්බොහනස්ස මජ්ඣට්ඨානම්පි මුට්ඨිරතනං හොතීති විඤ්ඤායතීති।
bod:<b>“කම්බලමෙව…පෙ॰… උණ්ණභිසිසඞ්ඛමෙව ගච්ඡතී</b>ති සාමඤ්ඤතො වුත්තත්තා ගොනකාදිඅකප්පියම්පි උණ්ණමයත්ථරණං භිසියං පක්ඛිපිත්වා සයිතුං වට්ටතීති දට්ඨබ්බං। <b>මසූරකෙ</b>ති චම්මමයභිසියං, චම්මමයං පන බිම්බොහනං තූලපුණ්ණම්පි න වට්ටතී”ති ච විමතිවිනොදනියං <pb V=2.112/> (වි॰ වි॰ ටී॰ චූළවග්ග 2.297) වුත්තං। සාරත්ථදීපනියං (සාරත්ථ॰ ටී॰ චූළවග්ග 3.297) පන <b>“සීසප්පමාණ</b>න්ති යත්ථ ගලවාටකතො පට්ඨාය සබ්බසීසං උපදහන්ති, තං සීසප්පමාණං හොති, තඤ්ච උක්කට්ඨපරිච්ඡෙදතො තිරියං මුට්ඨිරතනං හොතීති දස්සෙතුං <b>‘යත්ථ විත්ථාරතො තීසු කණ්ණෙසූ’</b>තිආදිමාහ। <b>මජ්ඣට්ඨානං මුට්ඨිරතනං හොතී</b>ති බිම්බොහනස්ස මජ්ඣට්ඨානං තිරියතො මුට්ඨිරතනප්පමාණං හොතී”ති වුත්තං। <b>අරඤ්ජරො</b>ති බහුඋදකගණ්හනකා මහාචාටි। ජලං ගණ්හිතුං අලන්ති <b>අරඤ්ජරො,</b> වට්ටචාටි විය හුත්වා ථොකං දීඝමුඛො මජ්ඣෙ පරිච්ඡෙදං දස්සෙත්වා කතොති ගණ්ඨිපදෙසු වුත්තං। වුත්තඤ්හෙතං අට්ඨකථායන්ති අජ්ඣාහාරසම්බන්ධො।
bod:<b>ද්විසඞ්ගහානි</b> <pb M=2.153/> <b>ද්වෙ හොන්තී</b>ති ද්වෙ පඨමදුතියඅවිස්සජ්ජියානි “ආරාමො ආරාමවත්ථූ”ති ච “විහාරො විහාරවත්ථූ”ති ච වුත්තද්වෙද්වෙවත්ථුසඞ්ගහානි හොන්ති। <b>තතියං අවිස්සජ්ජියං</b> “මඤ්චො පීඨං භිසි බිම්බොහන”න්ති වුත්තචතුවත්ථුසඞ්ගහං හොති। <b>චතුත්ථං අවිස්සජ්ජියං</b> “ලොහකුම්භී ලොහභාණකං ලොහවාරකො ලොහකටාහං වාසි ඵරසු කුඨාරී කුදාලො නිඛාදන”න්ති වුත්තනවකොට්ඨාසවන්තං හොති। <b>පඤ්චමං අවිස්සජ්ජියං</b> “වල්ලි වෙළු මුඤ්ජං පබ්බජං තිණං මත්තිකා දාරුභණ්ඩං මත්තිකාභණ්ඩ”න්ති වුත්තඅට්ඨභෙදනං අට්ඨපභෙදවන්තං හොතීති යොජනා। <b>පඤ්චනිම්මලලොචනො</b>ති මංසචක්ඛුදිබ්බචක්ඛුධම්මචක්ඛුබුද්ධචක්ඛුසමන්තචක්ඛූනං වසෙන නිම්මලපඤ්චලොචනො।
bod:<b>සෙනාසනක්ඛන්ධකෙ අවිස්සජ්ජියං කීටාගිරිවත්ථුස්මිං අවෙභඞ්ගිය</b>න්ති එත්ථ “සෙනාසනක්ඛන්ධකෙ ගාමකාවාසවත්ථුස්මිං අවිස්සජ්ජියං කීටාගිරිවත්ථුස්මිං අවෙභඞ්ගිය”න්ති වත්තබ්බං। කස්මා? ද්වින්නම්පි වත්ථූනං සෙනාසනක්ඛන්ධකෙ ආගතත්තා। <b>සෙනාසනක්ඛන්ධකෙ</b>ති අයං සාමඤ්ඤාධාරො। <b>ගාමකාවාසවත්ථුස්මිං කීටාගිරිවත්ථුස්මි</b>න්ති විසෙසාධාරො। අයමත්ථො පාළිං ඔලොකෙත්වා පච්චෙතබ්බො। තෙනෙව හි සමන්තපාසාදිකායං (චූළව॰ අට්ඨ॰ 321) “සෙනාසනක්ඛන්ධකෙ”ති අවත්වා “ඉධ”ඉච්චෙව වුත්තං, <b>ඉධා</b>ති ඉමිනා ගාමකාවාසවත්ථුං දස්සෙති, කීටාගිරිවත්ථු පන සරූපතො දස්සිතමෙව। සාමඤ්ඤාධාරො පන තංසංවණ්ණනාභාවතො අවුත්තොපි සිජ්ඣතීති න වුත්තොති විඤ්ඤායති।
bod:228:<b>ථාවරෙන ච ථාවරං, ගරුභණ්ඩෙන ච ගරුභණ්ඩ</b>න්ති එත්ථ පඤ්චසු කොට්ඨාසෙසු පුරිමද්වයං <b>ථාවරං,</b> පච්ඡිමත්තයං <b>ගරුභණ්ඩ</b>න්ති වෙදිතබ්බං। <b>සමකමෙව දෙතී</b>ති එත්ථ ඌනකං දෙන්තම්පි විහාරවත්ථුසාමන්තං <pb V=2.113/> ගහෙත්වා දූරතරං දුක්ඛගොපං විස්සජ්ජෙතුං වට්ටතීති <pb M=2.154/> දට්ඨබ්බං। වක්ඛති හි “භික්ඛූනඤ්චෙ මහග්ඝතරං…පෙ॰… සම්පටිච්ඡිතුං වට්ටතී”ති। <b>ජානාපෙත්වා</b>ති භික්ඛුසඞ්ඝස්ස ජානාපෙත්වා, අපලොකෙත්වාති අත්ථො। <b>නනු තුම්හාකං බහුතරං රුක්ඛාති වත්තබ්බ</b>න්ති ඉදං සාමිකෙසු අත්තනො භණ්ඩස්ස මහග්ඝතං අජානිත්වා දෙන්තෙසු තං ඤත්වා ථෙය්යචිත්තෙන ගණ්හතො අවහාරො හොතීති වුත්තං। <b>විහාරෙන විහාරො පරිවත්තෙතබ්බො</b>ති සවත්ථුකෙන අඤ්ඤෙසං භූමියං කතපාසාදාදිනා, අවත්ථුකෙන වා සවත්ථුකං පරිවත්තෙතබ්බං, අවත්ථුකං පන අවත්ථුකෙනෙව පරිවත්තෙතබ්බං කෙවලං පාසාදස්ස භූමිතො අථාවරත්තා। එවං ථාවරෙසුපි ථාවරවිභාගං ඤත්වාව පරිවත්තෙතබ්බං।
bod:<b>“කප්පියමඤ්චා සම්පටිච්ඡිතබ්බා</b>ති ඉමිනා සුවණ්ණාදිවිචිත්තං අකප්පියමඤ්චං ‘සඞ්ඝස්සා’ති වුත්තෙපි සම්පටිච්ඡිතුං න වට්ටතීති දස්සෙති। ‘විහාරස්ස දෙමා’ති වුත්තෙ සඞ්ඝස්ස වට්ටති, න පුග්ගලස්ස ඛෙත්තාදි වියාති දට්ඨබ්බ”න්ති විමතිවිනොදනියං (වි॰ වි॰ ටී॰ චූළවග්ග 2.321) වුත්තං। සාරත්ථදීපනියං (සාරත්ථ॰ ටී॰ චූළ්වග්ග 3.321) පන <b>“කප්පියමඤ්චා සම්පටිච්ඡිතබ්බා</b>ති ‘සඞ්ඝස්ස දෙමා’ති දින්නං සන්ධාය වුත්තං। සචෙ පන ‘විහාරස්ස දෙමා’ති වදන්ති, සුවණ්ණරජතමයාදිඅකප්පියමඤ්චෙපි සම්පටිච්ඡිතුං වට්ටතී”ති වුත්තං। <b>න කෙවලං…පෙ॰… පරිවත්තෙතුං වට්ටන්තී</b>ති ඉමිනා අථාවරෙන ථාවරම්පි අථාවරම්පි පරිවත්තෙතුං වට්ටතීති දස්සෙති। ථාවරෙන අථාවරමෙව හි පරිවත්තෙතුං න වට්ටති। <b>“අකප්පියං වා මහග්ඝං කප්පියං වා</b>ති එත්ථ <b>අකප්පියං</b> නාම සුවණ්ණමයමඤ්චාදි අකප්පියභිසිබිම්බොහනානි ච। <b>මහග්ඝං කප්පියං</b> නාම දන්තමයමඤ්චාදි, පාවාරාදිකප්පියඅත්ථරණාදීනි චා”ති සාරත්ථදීපනියං වුත්තං, විමතිවිනොදනියං පන <b>“අකප්පියං වා</b>ති ආසන්දිආදි, පමාණාතික්කන්තං බිම්බොහනාදි ච। <b>මහග්ඝං කප්පියං වා</b>ති සුවණ්ණාදිවිචිත්තං කප්පියවොහාරෙන දින්න”න්ති වුත්තං।
bod:229:<b>“කාළලොහ</b> <pb M=2.155/> <b>…පෙ॰… භාජෙතබ්බො”</b>ති වුත්තත්තා වට්ටකංසලොහමයම්පි භාජනං පුග්ගලිකම්පි සම්පටිච්ඡිතුම්පි පරිහරිතුම්පි වට්ටති පුග්ගලානං පරිහරිතබ්බස්සෙව භාජෙතබ්බත්තාති වදන්ති, තං උපරි “කංසලොහවට්ටලොහභාජනවිකති සඞ්ඝිකපරිභොගෙන වා ගිහිවිකටා වා වට්ටතී”තිආදිකෙන මහාපච්චරිවචනෙන විරුජ්ඣති। ඉමස්ස හි “වට්ටලොහකංසලොහානං යෙන කෙනචි කතො සීහළදීපෙ පාදග්ගණ්හනකො භාජෙතබ්බො”ති වුත්තස්ස මහාඅට්ඨකථාවචනස්ස පටික්ඛෙපාය තං මහාපච්චරිවචනං පච්ඡා දස්සිතං, තස්මා වට්ටලොහකංසලොහමයං යං කිඤ්චි පාදග්ගණ්හනකවාරකම්පි උපාදාය අභාජනීයමෙව, ගිහීහි දීයමානම්පි පුග්ගලස්ස සම්පටිච්ඡිතුම්පි <pb V=2.114/> න වට්ටති। <b>පාරිහාරියං න වට්ටතී</b>ති පත්තාදිපරික්ඛාරං විය සයමෙව පටිසාමෙත්වා පරිභුඤ්ජිතුං න වට්ටති। ගිහිසන්තකං විය ආරාමිකාදයො චෙ සයමෙව ගොපෙත්වා විනියොගකාලෙ ආනෙත්වා පටිදෙන්ති, පරිභුඤ්ජිතුං වට්ටති, “පටිසාමෙත්වා භික්ඛූනං දෙථා”ති වත්තුම්පි වට්ටතීති।
bod:<b>පණ්ණසූචි</b> නාම ලෙඛනීති වදන්ති। <b>අත්තනා ලද්ධානිපී</b>තිආදිනා පටිග්ගහණෙ දොසො නත්ථි, පරිහරිත්වා පරිභොගොව ආපත්තිකරොති දස්සෙති। යථා චෙත්ථ, එවං උපරි භාජනීයවාසිආදීසු අත්තනො සන්තකෙසුපි।
bod:<b>අනාමාසම්පී</b>ති සුවණ්ණාදිමයම්පි, සබ්බං තං ආමසිත්වා පරිභුඤ්ජිතුං වට්ටති।
bod:<b>උපක්ඛරෙ</b>ති උපකරණෙ। <b>සිඛරං</b> නාම යෙන පරිබ්භමන්තා ඡින්දන්ති। <b>පත්තබන්ධකො</b> නාම පත්තස්ස ගණ්ඨිආදිකාරකො। “පටිමානං සුවණ්ණාදිපත්තකාරකො”තිපි වදන්ති।
bod:<b>“අඩ්ඪබාහූ</b>ති කප්පරතො පට්ඨාය යාව අංසකූට”න්ති ගණ්ඨිපදෙසු වුත්තං। <b>“අඩ්ඪබාහු</b> නාම විදත්ථිචතුරඞ්ගුලන්තිපි වදන්තී”ති <pb M=2.156/> සාරත්ථදීපනියං (සාරත්ථ॰ ටී॰ චූළවග්ග 2.321) වුත්තං। වජිරබුද්ධිටීකායම්පි (වජිර॰ ටී॰ චූළවග්ග 321) <b>“අඩ්ඪබාහූ</b>ති කප්පරතො පට්ඨාය යාව අංසකූටන්ති ලිඛිත”න්ති වුත්තං। විමතිවිනොදනියං (වි॰ වි॰ ටී॰ චූළවග්ග 2.321) පන <b>“අඩ්ඪබාහුප්පමාණා</b> නාම අඩ්ඪබාහුමත්තා, අඩ්ඪබ්යාමමත්තාතිපි වදන්තී”ති වුත්තං। <b>යොත්තානී</b>ති චම්මරජ්ජුකා। <b>තත්ථජාතකා</b>ති සඞ්ඝිකභූමියං ජාතා।
bod:<b>“අට්ඨඞ්ගුලසූචිදණ්ඩමත්තො</b>ති දීඝසො අට්ඨඞ්ගුලමත්තො පරිණාහතො පණ්ණසූචිදණ්ඩමත්තො”ති සාරත්ථදීපනියං (සාරත්ථ॰ ටී॰। චූළවග්ග 3.321) විමතිවිනොදනියං පන (වි॰ වි॰ ටී॰ චූළවග්ග 2.321) <b>“අට්ඨඞ්ගුලසූචිදණ්ඩමත්තො</b>ති සරදණ්ඩාදිසූචිආකාරතනුදණ්ඩකමත්තොපී”ති වුත්තං। <b>අට්ඨඞ්ගුලප්පමාණො</b>ති දීඝතො අට්ඨඞ්ගුලප්පමාණො। <b>රිත්තපොත්ථකොපී</b>ති අලිඛිතපොත්ථකොපි, ඉදඤ්ච පණ්ණප්පසඞ්ගෙන වුත්තං।
bod:<b>ආසන්දිකො</b>ති චතුරස්සපීඨං වුච්චති “උච්චකම්පි ආසන්දික”න්ති (චූළව॰ 297) වචනතො <pb V=2.115/>। එකතොභාගෙන දීඝපීඨමෙව හි අට්ඨඞ්ගුලපාදකං වට්ටති, චතුරස්සාසන්දිකො පන පමාණාතික්කන්තොපි වට්ටතීති වෙදිතබ්බො। <b>සත්තඞ්ගො</b> නාම තීසු දිසාසු අපස්සයං කත්වා කතමඤ්චො, අයම්පි පමාණාතික්කන්තොපි වට්ටති। <b>භද්දපීඨ</b>න්ති වෙත්තමයං පීඨං වුච්චති। <b>පීඨිකා</b>ති පිලොතිකබන්ධං පීඨමෙව। <b>එළකපාදපීඨං</b> නාම දාරුපටිකාය උපරිපාදෙ ඨපෙත්වා භොජනඵලකං විය කතපීඨං වුච්චති। <b>ආමණ්ඩකවණ්ටකපීඨං</b> නාම ආමලකාකාරෙන යොජිතබහඋපාදපීඨං। ඉමානි තාව පාළියං ආගතපීඨානි। දාරුමයං පන සබ්බම්පි පීඨං වට්ටති।
bod:<b>“ඝට්ටනඵලකං</b> නාම යත්ථ ඨපෙත්වා රජිතචීවරං හත්ථෙන ඝට්ටෙන්ති। <b>ඝට්ටනමුග්ගරො</b> නාම අනුවාතාදිඝට්ටනත්ථං කතොති වදන්තී”ති සාරත්ථදීපනියං (සාරත්ථ॰ ටී॰ චූළවග්ග 3.321) වුත්තං। විමතිවිනොදනියං (වි॰ වි॰ ටී॰ චූළවග්ග 2.321) <b>“ඝට්ටනඵලකං ඝට්ටනමුග්ගරො</b>ති ඉදං රජිතචීවරං එකස්මිං මට්ඨෙ දණ්ඩමුග්ගරෙ <pb M=2.157/> වෙඨෙත්වා එකස්ස මට්ඨඵලකස්ස උපරි ඨපෙත්වා උපරි අපරෙන මට්ඨඵලකෙන නික්කුජ්ජිත්වා එකො උපරි අක්කමිත්වා තිට්ඨති, ද්වෙ ජනා උපරිඵලකං ද්වීසු කොටීසු ගහෙත්වා අපරාපරං ආකඩ්ඪනවිකඩ්ඪනං කරොන්ති, එතං සන්ධාය වුත්තං। හත්ථෙ ඨපාපෙත්වා හත්ථෙන පහරණං පන නිට්ඨිතරජනස්ස චීවරස්ස අල්ලකාලෙ කාතබ්බං, ඉදං පන ඵලකමුග්ගරෙහි ඝට්ටනං සුක්ඛකාලෙ ථද්ධභාවවිමොචනත්ථන්ති දට්ඨබ්බ”න්ති වුත්තං। <b>“අම්බණ</b>න්ති ඵලකෙහි පොක්ඛරණීසදිසකතපානීයභාජනං। <b>රජනදොණී</b>ති යත්ථ පක්කරජනං ආකිරිත්වා ඨපෙන්තී”ති සාරත්ථදීපනියං। විමතිවිනොදනියං පන <b>“අම්බණ</b>න්ති එකදොණිකනාවාඵලකෙහි පොක්ඛරණීසදිසං කතං। පානීයභාජනන්තිපි වදන්ති। <b>රජනදොණී</b>ති එකදාරුනාව කතං රජනභාජනං। <b>උදකදොණී</b>ති එකදාරුනාව කතං උදකභාජන”න්ති වුත්තං।
bod:<b>“භූමත්ථරණං කාතුං වට්ටතී</b>ති අකප්පියචම්මං සන්ධාය වුත්තං। <b>පච්චත්ථරණගතික</b>න්ති ඉමිනා මඤ්චපීඨෙපි අත්ථරිතුං වට්ටතීති දීපෙති। පාවාරාදිපච්චත්ථරණම්පි ගරුභණ්ඩන්ති එකෙ। නොති අපරෙ, වීමංසිත්වා ගහෙතබ්බ”න්ති සාරත්ථදීපනියං (සාරත්ථ॰ ටී॰ චූළවග්ග 3.321) වුත්තං। වජිරබුද්ධිටීකායං (වජිර॰ ටී॰ චූළවග්ග 321) පන <b>“දණ්ඩමුග්ගරො</b> නාම ‘යෙන රජිතචීවරං පොථෙන්ති, තම්පි ගරුභණ්ඩමෙවා’ති වුත්තත්තා, ‘පච්චත්ථරණගතික’න්ති වුත්තත්තා ච අපි-සද්දෙන පාවාරාදිපච්චත්ථරණං සබ්බං ගරුභණ්ඩමෙවාති වදන්ති। එතෙනෙව සුත්තෙන අඤ්ඤථා අත්ථං වත්වා පාවාරාදිපච්චත්ථරණං න ගරුභණ්ඩං, භාජනීයමෙව, සෙනාසනත්ථාය දින්නපච්චත්ථරණමෙව ගරුභණ්ඩන්ති වදන්ති। උපපරික්ඛිතබ්බ”න්ති වුත්තං। විමතිවිනොදනියං (වි॰ වි॰ ටී॰ චූළවග්ග 2.321) පන <pb V=2.116/> <b>“භූමත්ථරණං කාතුං වට්ටතී</b>ති අකප්පියචම්මං සන්ධාය වුත්තං। තත්ථ භූමත්ථරණසඞ්ඛෙපෙන සයිතුම්පි වට්ටතියෙව। <b>පච්චත්ථරණගතික</b>න්ති ඉමිනා මඤ්චාදීසු <pb M=2.158/> අත්ථරිතබ්බං මහාචම්මං එළකචම්මං නාමාති දස්සෙතී”ති වුත්තං। <b>ඡත්තමුට්ඨිපණ්ණ</b>න්ති තාලපණ්ණං සන්ධාය වුත්තං। <b>පත්තකටාහ</b>න්ති පත්තපචනකටාහං। <b>ගණ්ඨිකා</b>ති චීවරගණ්ඨිකා। <b>විධො</b>ති කායබන්ධනවිධො।
bod:ඉදානි විනයත්ථමඤ්ජූසායං (කඞ්ඛා॰ අභි॰ ටී॰ දුබ්බලසික්ඛාපදවණ්ණනා) ආගතනයො වුච්චතෙ – <b>ආරාමො</b> නාම පුප්ඵාරාමො වා ඵලාරාමො වා। <b>ආරාමවත්ථු</b> නාම තෙසංයෙව ආරාමානං අත්ථාය පරිච්ඡින්දිත්වා ඨපිතොකාසො। තෙසු වා ආරාමෙසු විනට්ඨෙසු තෙසං පොරාණකභූමිභාගො। <b>විහාරො</b> නාම යං කිඤ්චි පාසාදාදිසෙනාසනං। <b>විහාරවත්ථු</b> නාම තස්ස පතිට්ඨානොකාසො। <b>මඤ්චො</b> නාම මසාරකො බුන්දිකාබද්ධො කුළීරපාදකො ආහච්චපාදකොති ඉමෙසං පුබ්බෙ වුත්තානං චතුන්නං මඤ්චානං අඤ්ඤතරො। <b>පීඨං</b> නාම මසාරකාදීනංයෙව චතුන්නං පීඨානං අඤ්ඤතරං। <b>භිසි</b> නාම උණ්ණභිසිආදීනං පඤ්චන්නං භිසීනං අඤ්ඤතරං। <b>බිම්බොහනං</b> නාම රුක්ඛතූලලතාතූලපොටකීතූලානං අඤ්ඤතරෙන පුණ්ණං। <b>ලොහකුම්භී</b> නාම කාළලොහෙන වා තම්බලොහෙන වා යෙන කෙනචි කතකුම්භී। <b>ලොහභාණකා</b>දීසුපි එසෙව නයො। එත්ථ පන <b>භාණක</b>න්ති අරඤ්ජරො වුච්චති। <b>වාරකො</b>ති ඝටො। <b>කටාහං</b> කටාහමෙව। <b>වාසි</b>ආදීසු වල්ලිආදීසු ච දුවිඤ්ඤෙය්යං නාම නත්ථි…පෙ॰…।
bod:<b>තත්ථ ථාවරෙන ථාවර</b>න්ති විහාරවිහාරවත්ථුනා ආරාමආරාමවත්ථුං විහාරවිහාරවත්ථුං। <b>ඉතරෙනා</b>ති අථාවරෙන, පච්ඡිමරාසිත්තයෙනාති වුත්තං හොති। <b>අකප්පියෙනා</b>ති සුවණ්ණමයමඤ්චාදිනා චෙව අකප්පියභිසිබිම්බොහනෙහි ච। <b>මහග්ඝකප්පියෙනා</b>ති දන්තමයමඤ්චාදිනා චෙව පාවාරාදිනා ච। <b>ඉතර</b>න්ති අථාවරං। <b>කප්පියපරිවත්තනෙන පරිවත්තෙතු</b>න්ති යථා අකප්පියං න හොති, එවං පරිවත්තෙතුං…පෙ॰… එවං <pb M=2.159/> තාව ථාවරෙන ථාවරපරිවත්තනං වෙදිතබ්බං। <b>ඉතරෙන ඉතරපරිවත්තනෙ</b> පන මඤ්චපීඨං මහන්තං වා හොතු, ඛුද්දකං වා, අන්තමසො චතුරඞ්ගුලපාදකං ගාමදාරකෙහි පංස්වාගාරකෙසු කීළන්තෙහි කතම්පි සඞ්ඝස්ස දින්නකාලතො පට්ඨාය ගරුභණ්ඩං හොති…පෙ॰… සතග්ඝනකෙන වා සහස්සග්ඝනකෙන වා මඤ්චෙන අඤ්ඤං මඤ්චසතම්පි ලභති, පරිවත්තෙත්වා ගහෙතබ්බං। න කෙවලං මඤ්චෙන මඤ්චොයෙව, ආරාමආරාමවත්ථුවිහාරවිහාරවත්ථුපීඨභිසිබිම්බොහනානිපි පරිවත්තෙතුං වට්ටන්ති। එස නයො පීඨභිසිබිම්බොහනෙසුපි।
bod:<b>කාළලොහතම්බලොහකංසලොහවට්ටලොහාන</b>න්ති එත්ථ කංසලොහං වට්ටලොහඤ්ච කිත්තිමලොහං। තීණි හි <pb V=2.117/> කිත්තිමලොහානි කංසලොහං වට්ටලොහං හාරකූටන්ති। තත්ථ තිපුතම්බෙ මිස්සෙත්වා කතං <b>කංසලොහං</b>। සීසතම්බෙ මිස්සෙත්වා කතං <b>වට්ටලොහං</b>। රසතම්බෙ මිස්සෙත්වා කතං <b>හාරකූටං</b>। තෙන වුත්තං “කංසලොහං වට්ටලොහඤ්ච කිත්තිමලොහ”න්ති। <b>තතො අතිරෙක</b>න්ති තතො අතිරෙකගණ්හනකො। <b>සාරකො</b>ති මජ්ඣෙ මකුළං දස්සෙත්වා මුඛවට්ටිවිත්ථතං කත්වා පිට්ඨිතො නාමෙත්වා කාතබ්බං එකං භාජනං। සරාවන්තිපි වදන්ති। ආදි-සද්දෙන කඤ්චනකාදීනං ගිහිඋපකරණානං ගහණං। තානි හි ඛුද්දකානිපි ගරුභණ්ඩානෙව ගිහිඋපකරණත්තා। පි-සද්දෙන පගෙව මහන්තානීති දස්සෙති, ඉමානි පන භාජනීයානි භික්ඛුපකරණත්තාති අධිප්පායො। යථා ච එතානි, එවං කුණ්ඩිකාපි භාජනීයා। වක්ඛති හි “යථා ච මත්තිකාභණ්ඩෙ, එවං ලොහභණ්ඩෙපි කුණ්ඩිකා භාජනීයකොට්ඨාසමෙව භජතී”ති। <b>සඞ්ඝිකපරිභොගෙනා</b>ති ආගන්තුකානං වුඩ්ඪතරානං දත්වා පරිභොගෙන। <b>ගිහිවිකටා</b>ති ගිහීහි විකතා පඤ්ඤත්තා, අත්තනො වා සන්තකකරණෙන විරූපං කතා। <b>පුග්ගලිකපරිභොගෙන න වට්ටතී</b>ති ආගන්තුකානං අදත්වා අත්තනො සන්තකං විය ගහෙත්වා <pb M=2.160/> පරිභුඤ්ජිතුං න වට්ටති। <b>පිප්ඵලිකො</b>ති කත්තරි। <b>ආරකණ්ටකං</b> සූචිවෙධකං। <b>තාළං</b> යන්තං। <b>කත්තරයට්ඨිවෙධකො</b> කත්තරයට්ඨිවලයං। <b>යථා තථා ඝනකතං ලොහ</b>න්ති ලොහවට්ටි ලොහගුළො ලොහපිණ්ඩි ලොහචක්කලිකන්ති එවං ඝනකතං ලොහං। <b>ඛීරපාසාණමයානී</b>ති මුදුකඛීරවණ්ණපාසාණමයානි।
bod:<b>ගිහිවිකටානිපි න වට්ටන්ති</b> අනාමාසත්තා। <b>පි</b>-සද්දෙන පගෙව සඞ්ඝිකපරිභොගෙන වා පුග්ගලිකපරිභොගෙන වාති දස්සෙති। සෙනාසනපරිභොගො පන සබ්බකප්පියො, තස්මා ජාතරූපාදිමයආ සබ්බාපි සෙනාසනපරික්ඛාරා ආමාසා। තෙනාහ <b>“සෙනාසනපරිභොගෙ පනා”</b>තිආදි।
bod:<b>සෙසා</b>ති තතො මහත්තරී වාසි। <b>යා පනා</b>ති යා කුඨාරී පන। <b>කුදාලො</b> අන්තමසො චතුරඞ්ගුලමත්තොපි ගරුභණ්ඩමෙව। <b>නිඛාදනං</b> චතුරස්සමුඛං වා හොතු දොණිමුඛං වා වඞ්කං වා උජුකං වා, අන්තමසො සම්මුඤ්ජනීදණ්ඩවෙධනම්පි, දණ්ඩබන්ධඤ්චෙ, ගරුභණ්ඩමෙව। තෙනාහ “කුදාලො දණ්ඩබන්ධනිඛාදනං වා අගරුභණ්ඩං නාම නත්ථී”ති। <b>සිපාටිකා</b> නාම ඛුරකොසො, සිඛරං පන දණ්ඩබන්ධනිඛාදනං අනුලොමෙතීති ආහ <b>“සිඛරම්පි නිඛාදනෙනෙව සඞ්ගහිත”</b>න්ති। සචෙ පන වාසි අදණ්ඩකං ඵලමත්තං, භාජනීයං। <b>උපක්ඛරෙ</b>ති වාසිආදිභණ්ඩෙ।
bod:<b>පත්තබන්ධකො</b> නාම පත්තස්ස ගණ්ඨිකාදිකාරකො। “පටිමානං සුවණ්ණාදිපත්තකාරකො”තිපි වදන්ති। තිපුච්ඡෙදනකසත්ථං සුවණ්ණච්ඡෙදනකසත්ථං කතපරිකම්මචම්මච්ඡින්දනකඛුද්දකසත්ථන්ති ඉමානි <pb V=2.118/> චෙත්ථ තීණි පිප්ඵලිකං අනුලොමන්තීති ආහ <b>“අයං පන විසෙසො”</b>තිආදි। <b>ඉතරානී</b>ති මහාකත්තරිආදීනි।
bod:<b>අඩ්ඪබාහුප්පමාණා</b>ති <pb M=2.161/> කප්පරතො පට්ඨාය යාව අංසකූටප්පමාණා, විදත්ථිචතුරඞ්ගුලප්පමාණාති වුත්තං හොති। <b>තත්ථජාතකා</b>ති සඞ්ඝිකභූමියං ජාතා, ආරක්ඛසංවිධානෙන රක්ඛිතත්තා රක්ඛිතා ච සා මඤ්ජූසාදීසු පක්ඛිත්තං විය යථා තං න නස්සති, එවං ගොපනතො ගොපිතා චාති <b>රක්ඛිතගොපිතා</b>। තත්ථජාතකාපි පන අරක්ඛිතා ගරුභණ්ඩමෙව න හොති। <b>සඞ්ඝකම්මෙ ච චෙතියකම්මෙ ච කතෙ</b>ති ඉමිනා සඞ්ඝසන්තකෙන චෙතියසන්තකං රක්ඛිතුං පරිවත්තිතුඤ්ච වට්ටතීති දීපෙති। <b>සුත්තං පනා</b>ති වට්ටිතඤ්චෙව අවට්ටිතඤ්ච සුත්තං।
bod:<b>අට්ඨඞ්ගුලසූචිදණ්ඩමත්තො</b>ති අන්තමසො දීඝසො අට්ඨඞ්ගුලමත්තො පරිණාහතො සීහළ-පණ්ණසූචිදණ්ඩමත්තො। <b>එත්ථා</b>ති වෙළුභණ්ඩෙ। දඩ්ඪං ගෙහං යෙසං තෙති <b>දඩ්ඪගෙහා। න වාරෙතබ්බා</b>ති “මා ගණ්හිත්වා ගච්ඡථා”ති න නිසෙධෙතබ්බා। දෙසන්තරගතෙන සම්පත්තවිහාරෙ සඞ්ඝිකාවාසෙ ඨපෙතබ්බා।
bod:<b>අවසෙසඤ්ච ඡදනතිණ</b>න්ති මුඤ්ජපබ්බජෙහි අවසෙසං යං කිඤ්චි ඡදනතිණං। <b>අට්ඨඞ්ගුලප්පමාණොපී</b>ති විත්ථාරතො අට්ඨඞ්ගුලප්පමාණො। ලිඛිතපොත්ථකො පන ගරුභණ්ඩං න හොති। <b>කප්පියචම්මානී</b>ති මිගාදීනං චම්මානි। <b>සබ්බං චක්කයුත්තයාන</b>න්ති රථසකටාදිකං සබ්බං චක්කයුත්තයානං। විසඞ්ඛතචක්කං පන යානං භාජනීයං। <b>අනුඤ්ඤාතවාසි</b> නාම යා සිපාටිකාය පක්ඛිපිත්වා පරිහරිතුං සක්කාති වුත්තා। <b>මුට්ඨිපණ්ණං</b> තාලපත්තං। තඤ්හි මුට්ඨිනා ගහෙත්වා පරිහරන්තීති “මුට්ඨිපණ්ණ”න්ති වුච්චති। <b>“මුට්ඨිපණ්ණ</b>න්ති ඡත්තච්ඡදපණ්ණමෙවා”ති කෙචි। <b>අරණීසහිත</b>න්ති අරණීයුගළං, උත්තරාරණී අධරාරණීති අරණීද්වයන්ති අත්ථො। <b>ඵාතිකම්මං කත්වා</b>ති අන්තමසො තංඅග්ඝනකවාලිකායපි ථාවරං වඩ්ඪිකම්මං කත්වා। <b>කුණ්ඩිකා</b>ති අයකුණ්ඩිකා චෙව තම්බලොහකුණ්ඩිකා ච। <b>භාජනීයකොට්ඨාසමෙව භජතී</b>ති භාජනීයපක්ඛමෙව සෙවති <pb M=2.162/>, න තු ගරුභණ්ඩන්ති අත්ථො। කඤ්චනකො පන ගරුභණ්ඩමෙවාති අධිප්පායො।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:ගරුභණ්ඩවිනිච්ඡයකථාලඞ්කාරො නාම
cen:තිංසතිමො පරිච්ඡෙදො।
