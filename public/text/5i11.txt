cha:2:සඞ්ඝාදිසෙසකණ්ඩං
sub:1:පඨමසඞ්ඝාදිසෙසසික්ඛාපදවණ්ණනා
bod:679:සඞ්ඝාදිසෙසකණ්ඩෙ <pb M=2.71/> <pb V=2.68/> “දුතියස්ස ආරොචෙතී”ති එත්ථාපි ද්වීසුපි අඩ්ඩකාරකෙසු යස්ස කස්සචි දුතියස්ස කථං යො කොචි ආරොචෙතීති එවමත්ථො ගහෙතබ්බොති ආහ <b>“එසෙව නයො”</b>ති।
bod:<b>ගතිගත</b>න්ති චිරකාලප්පවත්තං। <b>ආපත්තී</b>ති ආපජ්ජනං। “නිස්සාරණීය”න්ති ඉදං කත්තුඅත්ථෙ සිද්ධන්ති ආහ <b>“නිස්සාරෙතී”</b>ති। ආපන්නං භික්ඛුනිං සඞ්ඝතො වියොජෙති, වියොජනහෙතු හොතීති අත්ථො।
bod:<b>ගීවායෙවා</b>ති ආණත්තියා අභාවතො। <b>තෙසං අනත්ථකාමතායා</b>ති “චොරො”ති වුත්තං මම වචනං සුත්වා කෙචි දණ්ඩිස්සන්ති ජීවිතා වොරොපෙස්සන්තීති එවං සඤ්ඤාය। එතෙන කෙවලං භයෙන වා පරික්ඛාරග්ගහණත්ථං වා සහසා “චොරො”ති වුත්තෙ දණ්ඩිතෙපි න දොසොති දස්සෙති। රාජපුරිසානඤ්හි “චොරො අය”න්ති උද්දිස්ස කථනෙ එව ගීවා, භික්ඛූනං, පන ආරාමිකාදීනං වා සම්මුඛා “අසුකො චොරො එවමකාසී”ති කෙනචි වුත්තවචනං නිස්සාය ආරාමිකාදීසු රාජපුරිසානං වත්වා දණ්ඩාපෙන්තෙසුපි භික්ඛුස්ස න ගීවා රාජපුරිසානං අවුත්තත්තා। යෙසඤ්ච වුත්තං, තෙහි සයං චොරස්ස අදණ්ඩිතත්තාති ගහෙතබ්බං। “ත්වං එතස්ස සන්තකං අච්ඡින්දා”ති ආණත්තොපි හි සචෙ අඤ්ඤෙන අච්ඡින්දාපෙති, ආණාපකස්ස අනාපත්ති විසඞ්කෙතත්තා। <b>“අත්තනො වචනකර”</b>න්ති ඉදං සාමීචිවසෙන වුත්තං। වචනං අකරොන්තානං රාජපුරිසානම්පි “ඉමිනා ගහිතපරික්ඛාරං ආහරාපෙහි, මා චස්ස දණ්ඩං කරොහී”ති උද්දිස්ස වදන්තස්සාපි දණ්ඩෙ ගහිතෙපි න ගීවා එව දණ්ඩග්ගහණස්ස පටික්ඛිත්තත්තා, “අසුකභණ්ඩං අවහරා”ති ආණාපෙත්වා විප්පටිසාරෙ උප්පන්නෙ පුන පටික්ඛිපනෙ (පාරා॰ 121) විය।
bod:දාසාදීනං <pb V=2.69/> සම්පටිච්ඡනෙ විය තදත්ථාය අඩ්ඩකරණෙ භික්ඛූනම්පි දුක්කටන්ති ආහ <b>“අකප්පියඅඩ්ඩො නාම න වට්ටතී”</b>ති। කෙනචි පන භික්ඛුනා ඛෙත්තාදිඅත්ථාය වොහාරිකානං සන්තිකං ගන්ත්වා අඩ්ඩෙ කතෙපි තං ඛෙත්තාදිසම්පටිච්ඡනෙ විය සබ්බෙසං අකප්පියං න හොති පුබ්බෙ එව සඞ්ඝස්ස සන්තකත්තා <pb M=2.72/>, භික්ඛුස්සෙව පන පයොගවසෙන ආපත්තියො හොන්ති। දාසාදීනම්පි පන අත්ථාය රක්ඛං යාචිතුං වොහාරිකෙන පුට්ඨෙන සඞ්ඝස්ස උප්පන්නං කප්පියක්කමං වත්තුං, ආරාමිකාදීහි ච අඩ්ඩං කාරාපෙතුඤ්ච වට්ටති එව। විහාරවත්ථාදිකප්පියඅඩ්ඩං පන භික්ඛුනො සයම්පි කාතුං වට්ටති।
bod:<b>භික්ඛුනීනං වුත්තො</b>ති රක්ඛං යාචන්තීනං භික්ඛුනීනං වුත්තො උද්දිස්සඅනුද්දිස්සවසෙන රක්ඛායාචනවිනිච්ඡයො, න සබ්බො සික්ඛාපදවිනිච්ඡයො අසාධාරණත්තා සික්ඛාපදස්ස। තෙනාහ <b>“භික්ඛුනොපී”</b>තිආදි। අනාකඩ්ඪිතාය අඩ්ඩකරණං, අඩ්ඩපරියොසානන්ති ද්වෙ අඞ්ගානි।
cen:පඨමසඞ්ඝාදිසෙසසික්ඛාපදවණ්ණනා නිට්ඨිතා।
sub:2:දුතියසඞ්ඝාදිසෙසසික්ඛාපදවණ්ණනා
bod:683:පාළියං දුතියෙ <b>මල්ලගණභටිපුත්තගණාදික</b>න්තිආදීසු මල්ලරාජූනං ගණො <b>මල්ලගණො। භටිපුත්තා</b> නාම කෙචි ගණරාජානො, තෙසං ගණො। කෙචි පන “නාරායනභත්තිකො පුඤ්ඤකාරගණො මල්ලගණො। තථා කුමාරභත්තිකො ච ගණො භටිපුත්තගණො”තිපි (සාරත්ථ॰ ටී॰ සංඝාදිසෙසකණ්ඩ 3.683) වදන්ති। <b>ධම්මගණො</b>ති සාසනෙ, ලොකෙ වා අනෙකප්පකාරපුඤ්ඤකාරකො ගණො। ගන්ධවිකතිකාරකො ගණො <b>ගන්ධිකසෙණී</b>। පෙසකාරාදිගණො <b>දුස්සිකසෙණී</b>। <b>කප්පගතික</b>න්ති කප්පියභාවගතං, පබ්බජිතපුබ්බන්ති අත්ථො।
bod:685:පාළියං <b>වුට්ඨාපෙතී</b>ති උපසම්පාදෙති। අකප්පගතම්පි පබ්බාජෙන්තියා දුක්කටන්ති වදන්ති। ඛීණාසවායපි ආපජ්ජිතබ්බතො <b>“තිචිත්ත”</b>න්ති වුත්තං। චොරිතා, තං ඤත්වා අනනුඤ්ඤාතකාරණා වුට්ඨාපනන්ති ද්වෙ අඞ්ගානි।
cen:දුතියසඞ්ඝාදිසෙසසික්ඛාපදවණ්ණනා නිට්ඨිතා।
sub:3:තතියසඞ්ඝාදිසෙසසික්ඛාපදවණ්ණනා
bod:692:තතියෙ <pb M=2.73/> <pb V=2.70/> <b>පරික්ඛෙපං අතික්කාමෙන්තියා</b>ති ගාමන්තරස්ස පරික්ඛෙපං අතික්කාමෙන්තියා। “ගාමන්තරං ගච්ඡෙය්යා”ති හි වුත්තං। විකාලගාමප්පවෙසනසික්ඛාපදෙ විය “අපරික්ඛිත්තස්ස උපචාරං ඔක්කමන්තියා”ති අවත්වා “අතික්කාමෙන්තියා”ති පාළියං වුත්තත්තා ගාමං පවිසන්තියා ඝරූපචාරෙ ඨිතස්ස දුතියලෙඩ්ඩුපාතසඞ්ඛාතස්ස උපචාරස්ස අතික්කමො නාම පඨමලෙඩ්ඩුපාතට්ඨානසඞ්ඛාතස්ස පරික්ඛෙපාරහට්ඨානස්ස අතික්කමො එවාති ආහ <b>“පරික්ඛෙපාරහට්ඨානං එකෙන පාදෙන අතික්කමතී”</b>ති।
bod:<b>මජ්ඣෙ</b>ති ගාමමජ්ඣෙ। <b>පච්ඡා</b>ති අපරකාලෙ। <b>“චතුගාමසාධාරණත්තා”</b>ති ඉමිනා විහාරතො චතූසු ගාමෙසු යත්ථ කත්ථචි පවිසිතුං වට්ටතීති එත්ථ කාරණමාහ।
bod:<b>පරතීරමෙව අක්කමන්තියා</b>ති නදිං අනොතරිත්වා ඔරිමතීරතො ලඞ්ඝිත්වා වා ආකාසාදිනා වා පරතීරමෙව අතික්කාමෙන්තියා। <b>ඔරිමතීරමෙව ආගච්ඡති, ආපත්තී</b>ති පාරගමනාය ඔතිණ්ණත්තා වුත්තං।
bod:<b>තාදිසෙ අරඤ්ඤෙ</b>ති ඉන්දඛීලතො බහිභාවලක්ඛණෙ අරඤ්ඤෙ। <b>“තෙනෙවා”</b>තිආදිනා දස්සනූපචාරෙ විරහිතෙ සවනූපචාරස්ස විජ්ජමානත්තෙපි ආපත්ති හොතීති දස්සෙති। <b>අඤ්ඤං මග්ගං ගණ්හාතී</b>ති මග්ගමූළ්හත්තා ගණ්හාති, න දුතියිකං ඔහියිතුං। තස්මා අනාපත්ති। අනන්තරායෙන එකභාවො, අනාපදාය ගාමන්තරගමනාදීසු එකන්ති ද්වෙ අඞ්ගානි।
cen:තතියසඞ්ඝාදිසෙසසික්ඛාපදවණ්ණනා නිට්ඨිතා।
sub:4:චතුත්ථසඞ්ඝාදිසෙසසික්ඛාපදවණ්ණනා
bod:694:චතුත්ථෙ <b>කාරකගණස්සා</b>ති ඉමස්ස කම්මං කාතබ්බන්ති යෙහි සන්නිට්ඨානං කතං, තෙ සන්ධාය වුත්තං। කම්මවාචක්ඛණෙ සහඨිතෙති කෙචි। <b>නෙත්ථාරවත්තෙ</b>ති නිත්ථරණහෙතුම්හි වත්තෙ।
bod:698:පාළියං <pb M=2.74/> <b>අසන්තෙ කාරකසඞ්ඝෙ</b>ති එත්ථ විජ්ජමානං සුදූරම්පි ගන්ත්වා ආපුච්ඡිතබ්බං <pb V=2.71/>। අන්තරායෙ පන සති සම්මා වත්තන්තං ඔසාරෙතුං වට්ටතීති। ධම්මකම්මෙන උක්ඛිත්තතා, අනනුඤ්ඤාතකාරණා ඔසාරණන්ති ද්වෙ අඞ්ගානි।
cen:චතුත්ථසඞ්ඝාදිසෙසසික්ඛාපදවණ්ණනා නිට්ඨිතා।
sub:5:පඤ්චමසඞ්ඝාදිසෙසසික්ඛාපදවණ්ණනා
bod:701:පඤ්චමෙ <b>ත</b>න්ති මහාඅට්ඨකථායං අවචනං “අනවස්සුතොති ජානන්තී පටිග්ගණ්හාතී”තිආදි පාළියා සමෙති। උභතො අවස්සුතභාවො, උදකදන්තපොනතො අඤ්ඤං සහත්ථා ගහෙත්වා අජ්ඣොහරණන්ති ද්වෙ අඞ්ගානි।
cen:පඤ්චමසඞ්ඝාදිසෙසසික්ඛාපදවණ්ණනා නිට්ඨිතා।
sub:6:ඡට්ඨසඞ්ඝාදිසෙසසික්ඛාපදවණ්ණනා
bod:705:ඡට්ඨෙ <b>පටිග්ගහො තෙන න විජ්ජතී</b>ති තෙනෙව “න දෙතී”ති වුත්තකාරණෙන උය්යොජිතාය හත්ථතො ඉතරාය පටිග්ගහොපි නත්ථි। <b>පරිභොගපච්චයා</b>ති උය්යොජිතාය භොජනපරියොසානපච්චයාති අත්ථො। මනුස්සපුරිසස්ස අවස්සුතතා, තං ඤත්වා අනනුඤ්ඤාතකාරණා උය්යොජනා, තෙන ඉතරිස්සා ගහෙත්වා භොජනපරියොසානන්ති තීණි අඞ්ගානි।
cen:ඡට්ඨසඞ්ඝාදිසෙසසික්ඛාපදවණ්ණනා නිට්ඨිතා।
bod:709-727:සත්තමතො යාවදසමපරියොසානානි උත්තානානෙව।
cen:සඞ්ඝාදිසෙසවණ්ණනානයො නිට්ඨිතො।
