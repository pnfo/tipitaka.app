cha:9:වනසංයුත්තං
sub:1:විවෙකසුත්තවණ්ණනා
bod:221:<b>සංවෙජෙතුකාමා</b>ති <pb V=1.260/> <pb M=1.297/> අත්ථතො සංවෙගං උප්පාදෙතුකාමා। තථාභූතා නං කිලෙසසඞ්ගණිකාදිතො විවෙචෙතුකාමා නාම හොතීති වුත්තං <b>“විවෙකං පටිපජ්ජාපෙතුකාමා”</b>ති। <b>බාහිරෙසූ</b>ති ගොචරජ්ඣත්තතො බහිභූතෙසු। <b>පුථුත්තාරම්මණෙසූ</b>ති රූපාදිනානාරම්මණෙසු। <b>චරතී</b>ති පවත්තති। <b>ත්වං ජනො</b>ති ත්වං අත්තනො කිලෙසෙහි ජනනතො විසුං ජාතො තාදිසෙ එව අඤ්ඤස්මිං ජනෙ ඉමං අයොනිසොමනසිකාරවසෙන පවත්තමානං ඡන්දරාගං විනයස්සු විනොදෙහි। <b>සතං තං සාරයාමසෙ</b>ති නිය්යානිකසාසනෙ පබ්බජිත්වා සත්ථු සන්තිකෙ කම්මට්ඨානං ගහෙත්වා අරඤ්ඤවාසෙන ච සතිමන්තං පණ්ඩිතං තං මයම්පි යථාඋප්පන්නං විතක්කං විනොදනාය සාරයාම, සතං වා සප්පුරිසානං කිලෙසවිගමනධම්මං පටිපජ්ජිත්වා වසන්තං තං සාරයාම වට්ටදුක්ඛං। <b>පාතාල</b>න්ති මොහපාතාලං කිලෙසරජො, තදෙව “පාතාල”න්ති වුත්තං। <b>මා අවහරී</b>ති හෙට්ඨා දුග්ගතිසොතං මා උපනෙසි। <b>සිත</b>න්ති සම්බන්ධං। තෙනාහ <b>“සරීරලග්ග”</b>න්ති। <b>විවෙකමාපන්නො</b>ති කිලෙසවිවෙකං සමථවිපස්සනාභාවනමාපන්නො। <b>උත්තමවීරිය</b>න්ති උස්සොළ්හිලක්ඛණප්පත්තං වීරියං, චතුබ්බිධං සමප්පධානවීරියං වා සම්පත්තං। <b>පග්ගය්හා</b>ති ආරොපෙත්වා। <b>පරමවිවෙක</b>න්ති පරමං සමුච්ඡෙදවිවෙකං।
cen:විවෙකසුත්තවණ්ණනා නිට්ඨිතා।
sub:2:උපට්ඨානසුත්තවණ්ණනා
bod:222:<b>කායදරථො හොතියෙව</b> නියමෙන, න චිත්තදරථො තස්ස මග්ගෙනෙව සමුග්ඝාටිතත්තා।
bod:<b>ජරාතුරො</b>ති ජරාභිභවනෙන ආතුරොයෙව। පදද්වයෙපි එසෙව නයො। උපරිට්ඨතාය පරිතො දීඝපුථුලතාය අතිවිය විජ්ඣතීති සත්තිසල්ලග්ගහණං। එවං හිස්ස තණ්හාසල්ලස්ස සදිසතා। අවිජ්ජාය පන සම්මොහාපාදනෙන <pb M=1.298/> දුක්ඛාපාදනෙන ච විසසදිසතා। <b>රුප්පතො</b>ති විකාරං ආපාදියමානස්ස පීළියමානස්සාති අත්ථොති ආහ <b>“ඝට්ටියමානස්සා”</b>ති।
bod:<b>පබ්බජිත</b>න්ති <pb V=1.261/> සසන්තානතො පබ්බජිතං වා රාගාදිමලතො පබ්බජිතං වා। <b>තස්මා</b>ති යස්මා ථෙරස්සෙවෙතං වචනං, තස්මා <b>අයං</b> ඉදානි වුච්චමානො <b>එත්ථ</b> ගාථාය අත්ථො। <b>දෙවතාය හී</b>තිආදි වුත්තස්සෙව අත්ථස්ස පාකටකරණං। <b>එත්ථා</b>ති සෙසගාථාසු। අත්ථස්ස වුත්තනයත්තා <b>“අනුත්තානපදවණ්ණනා”</b>ති ආහ। <b>විනයා</b>ති හෙතුම්හි නිස්සක්කවචනන්ති තස්ස හෙතුම්හි කරණවචනෙන අත්ථමාහ <b>“විනයෙනා”</b>ති। තථා <b>“සමතික්කමා”</b>ති එත්ථාපි। <b>පරමපරිසුද්ධං</b> සංකිලෙසසමුච්ඡින්දනතො। <b>ආරද්ධවීරිය</b>න්ති සම්භාවිතවීරියං। සම්භාවනඤ්චස්ස පග්ගණ්හනං පරිපූරණඤ්චාති ආහ <b>“පග්ගහිතවීරියං පරිපුණ්ණවීරිය”</b>න්ති।
cen:උපට්ඨානසුත්තවණ්ණනා නිට්ඨිතා।
sub:3:කස්සපගොත්තසුත්තවණ්ණනා
bod:223:<b>ඡෙත</b>න්ති මිගානං ජීවිතං ඡෙතං। තෙනාහ <b>“මිගලුද්දක”</b>න්ති। <b>රොහිතමිග</b>න්ති ලොහිතවණ්ණං ඛුද්දකමිගං, “මහාරොහිතමිග”න්ති කෙචි। සත්ථු සන්තිකෙ කම්මට්ඨානං ගහෙත්වා තස්ස ජනපදස්ස සුලභභික්ඛතාය තත්ථ ගන්ත්වා විහරතීති ඉමමත්ථං සන්ධාය <b>“පඨමසුත්තෙ වුත්තනයෙනෙවා”</b>ති වුත්තං। අයං පන ථෙරො පඤ්චාභිඤ්ඤො විපස්සනාකම්මිකො। <b>ඨත්වා</b>ති පදානුබන්ධනවසෙන ගමනං උපච්ඡින්දිත්වා ථෙරස්ස ආසන්නට්ඨානෙ ඨත්වා। තස්ස වචනං <b>සොතුං ආරද්ධො। අඞ්ගුට්ඨකං ජාලාපෙසී</b>ති අධිට්ඨානබලෙන දණ්ඩදීපිකං විය අත්තනො අඞ්ගුට්ඨකං ජාලාපෙසි। <b>අක්ඛීහිපි පස්සති</b> අඞ්ගුට්ඨකං ජාලමානං। <b>කණ්ණෙහිපි</b> සුණාති තෙන වුච්චමානං ධම්මං එකදෙසෙන। චිත්තං පනස්ස ධාවතීති සම්බන්ධො। <b>එතස්සපී</b>ති ලුද්දකස්සපි।
bod:<b>අප්පපඤ්ඤ</b>න්ති එත්ථ <b>අප්ප</b>-සද්දො “අප්පහරිතෙ”තිආදීසු විය අභාවත්ථොති ආහ <b>“නිප්පඤ්ඤ”</b>න්ති। <b>කාරණජානනසමත්ථෙනා</b>ති ඉමිනා කාරණෙන සත්තානං සුඛං, ඉමිනා දුක්ඛන්ති එවං සමාචරමානෙන කාරණං ජානිතුං <pb M=1.299/> සමත්ථෙන කම්මස්සකතඤාණසම්පයුත්තචිත්තෙනාති අත්ථො। <b>සුණාතී</b>ති කෙවලං සවනමත්තවසෙන සුණාති, න තදත්ථවසෙන। තෙනාහ <b>“අත්ථමස්ස න ජානාතී”</b>ති। <b>කාරණරූපානී</b>ති සභාවකාරණානි। <b>කිං මෙ ඉමිනා</b>ති? “ඉදං පපඤ්ච”න්ති පහාය। <b>වීරියං පග්ගය්හා</b>ති චතුබ්බිධං සම්මප්පධානං වීරියං පග්ගණ්හිත්වා।
cen:කස්සපගොත්තසුත්තවණ්ණනා නිට්ඨිතා।
sub:4:සම්බහුලසුත්තවණ්ණනා
bod:224:<b>සම්බහුලා</b>ති <pb V=1.262/> සුත්තන්තනයෙන සම්බහුලා। සුත්තන්තෙ සජ්ඣායිංසූති <b>සුත්තන්තිකා</b>। විනයං ධාරෙන්තීති <b>විනයධරා। යුඤ්ජන්තී</b>ති වාසධුරෙ යොගං කරොන්ති। <b>ඝටෙන්තී</b>ති තත්ථ වායාමං කරොන්ති। කරොන්තානංයෙව අරුණො උග්ගච්ඡතීති සම්බන්ධො।
bod:<b>කොමෙ</b>ති කිං ඉමෙ? තෙනාහ <b>“කහං ඉමෙ”</b>ති? වජ්ජිභූමිං වජ්ජිරට්ඨං ගතාති <b>වජ්ජිභූමියා</b>। තෙනාහ <b>“වජ්ජිරට්ඨාභිමුඛා ගතා”</b>ති। නත්ථි එතෙසං නිකෙභං නිබද්ධනිවාසට්ඨානන්ති <b>අනිකෙතා</b> තෙනාහ <b>“අගෙහා”</b>ති। උතු එව සප්පායං, උතුවසෙන වා කායචිත්තානං කල්ලත්තා සප්පායං। එස නයො සෙසෙසුපි।
cen:සම්බහුලසුත්තවණ්ණනා නිට්ඨිතා।
sub:5:ආනන්දසුත්තවණ්ණනා
bod:225:<b>අතිවෙල</b>න්ති අතිබහුකාලං। භික්ඛුනා නාම උපගතානං උපනිසින්නකථාමත්තං වත්වා ගන්ථධුරෙහි වාසධුරෙහි වා යුත්තපයුත්තචිත්තෙන භවිතබ්බං, නාතිවෙලං තෙසං සඤ්ඤත්තිබහුලෙන। ථෙරො පන තදා කෙනචි කාරණෙන බහුවෙලං ගිහිසඤ්ඤත්තිබහුලො අහොසි, තං සන්ධාය වුත්තං “අතිවෙල”න්තිආදි। ඉදානි තමත්ථං විභාවෙතුං <b>“භගවතී”</b>තිආදි වුත්තං। <b>ත</b>න්ති තං තාදිසං සඤ්ඤාපනං සන්ධාය එතං “අතිවෙලං ගිහිසඤ්ඤත්තිබහුලො”ති වචනං වුත්තං। <b>භික්ඛුසඞ්ඝස්ස කථං සුත්වා</b>ති සඞ්ඝස්ස <pb M=1.300/> මජ්ඣෙ නිසීදිත්වා ථෙරෙන කථිතත්තා වුත්තං। <b>සත්ථුසාසන</b>න්ති පිටකත්තයං වදති।
bod:<b>පසක්කියා</b>ති උපසක්කිත්වා ගන්ත්වා। තං පන තත්ථ අජ්ඣොගාහනං හොතීති ආහ <b>“පවිසිත්වා”</b>ති। සඞ්ඛාරදුක්ඛතො නිබ්බින්නහදයස්ස සබ්බසඞ්ඛාරවිනිස්සටං නිබ්බානං යාථාවතො පච්චවෙක්ඛන්තස්ස සම්මදෙව සමස්සාසකරං හුත්වා උපට්ඨහන්තං තං උපරි අධිගමාය උස්සුක්කං කරොන්තො නිබ්බානං හදයෙ නික්ඛිපති නාමාති ආහ – <b>“නිබ්බානං…පෙ॰… ඔපෙති නාමා”</b>ති। නිබ්බානං…පෙ॰… ආරම්මණතො ඔපෙති නාමාති ආනෙත්වා සම්බන්ධො। අත්ථවිරහිතා “බිළිබිළී”ති පවත්තකිරියා බිළිකා, අයං පන ගිහිසඤ්ඤත්තිකථා ථෙරස්ස අත්තනො සාමඤ්ඤත්ථඅසාධනතො දෙවතාය බිළිකා වියාති <b>බිළිබිළිකා</b>ති වුත්තා।
cen:ආනන්දසුත්තවණ්ණනා නිට්ඨිතා।
sub:6:අනුරුද්ධසුත්තවණ්ණනා
bod:226:<b>අනන්තරෙ</b> <pb V=1.263/> <b>අත්තභාවෙ</b>ති අතීතානන්තරෙ දෙවත්තභාවෙ। ථෙරො හි තාවතිංසදෙවලොකා චවිත්වා ඉධූපපන්නො। <b>අග්ගමහෙසී</b>ති කාචි පරිචාරිකා දෙවධීතා චිත්තපණිධානමත්තෙන ඉදානිපි දෙවකායෙ භවිස්සති උපචිතකුසලධම්මත්තාති මඤ්ඤමානා තස්මිං වත්තමානං විය කථෙන්තී <b>“සොභසී”</b>ති ආහ। එවං අතීතම්පිස්ස දිබ්බසොතං පච්චුප්පන්නං විය මඤ්ඤෙය්ය නාතිචිරකාලත්තාති දස්සෙන්තො <b>“පුබ්බෙපි සොභසී”</b>ති ආහ। සුගතිනිරයාදිදුග්ගතියා වසෙන දුග්ගතා එතරහීති අධිප්පායො। <b>පටිපත්තිදුග්ගතියා</b> කාමෙසු සම්මුච්ඡිතභාවතො।
bod:<b>පතිට්ඨහන්තො</b>ති නිවිසන්තො। <b>අට්ඨහි කාරණෙහී</b>ති චිරකාලපරිභාවනාය විරුළ්හමූලෙහි අයොනිසොමනසිකාරාදිපච්චයමූලකෙහි වුච්චමානෙහි අට්ඨහි කාරණෙහි। <b>රත්තො රාගවසෙනා</b>ති සභාවතො සඞ්කප්පතො ච යථාසමීහිතෙ ඉට්ඨාකාරෙ සක්කායෙ සඤ්ජාතරාගවසා රත්තො ගිද්ධො ගධිතො। <b>පතිට්ඨාතී</b>ති ඔරුය්හ තිට්ඨති। <b>දුට්ඨො දොසවසෙනා</b>ති <pb M=1.301/> සභාවතො සඞ්කප්පතො ච යථාසමීහිතෙ අනිට්ඨාකාරෙ සක්කායෙ සඤ්ජාතදොසවසෙන දුට්ඨො රුපිතචිත්තො। <b>මූළ්හො මොහවසෙනා</b>ති අසමපෙක්ඛනෙන මූළ්හො මුය්හනවසෙන। <b>විනිබද්ධො</b>ති අහංකාරෙන විසෙසතො නිබන්ධනතො මානවත්ථුස්මිං බන්ධිතො। <b>මානවසෙනා</b>ති තෙන තෙන මඤ්ඤනාකාරෙන। <b>පරාමට්ඨො</b>ති ධම්මසභාවං නිච්චාදිවසෙන පරතො ආමට්ඨො। <b>දිට්ඨිවසෙනා</b>ති මිච්ඡාදස්සනවසෙන। <b>ථාමගතො</b>ති රාගාදිකිලෙසවසෙන ථාමං ථිරභාවං උපගතො। <b>අනුසයවසෙනා</b>ති මග්ගෙන අප්පහීනතාය අනු අනු සන්තානෙ සයනවසෙන। අප්පහීනට්ඨො හි තෙසං අනුසයට්ඨො। <b>අනිට්ඨඞ්ගතො</b>ති සංසයිතො। <b>වික්ඛෙපගතො</b>ති වික්ඛිත්තභාවං උපගතො। <b>උද්ධච්චවසෙනා</b>ති චිත්තස්ස උද්ධතභාවවසෙන। <b>තාපී</b>ති තාපි දෙවකඤ්ඤායො। <b>එවං පතිට්ඨිතාවා</b>ති යථාවුත්තනයෙන රත්තභාවාදිනා සක්කායස්මිං පතිට්ඨිතා එව। <b>නරදෙවාන</b>න්ති පුරිසභූතදෙවානං।
bod:<b>පටිගන්තු</b>න්ති අපෙක්ඛාවසෙන තතො අපගන්තුං අපෙක්ඛං විස්සජ්ජෙතුං। <b>දුස්සන්ත</b>න්ති දසන්තං, “වත්ථ”න්ති කෙචි। <b>සූචිං යොජෙත්වා</b>ති සිබ්බනසුත්තෙන සූචිං යොජෙත්වා පාසෙ ච පවෙසෙත්වා। මනාපකායෙ දෙවනිකායෙ ජාතා <b>මනාපකායිකා</b>। තෙසං පභාවං දස්සෙතුං <b>“මනසා”</b>තිආදි වුත්තං। <b>සමජ්ජ</b>න්ති සංහිතං। <b>ගමනභාව</b>න්ති ගමනජ්ඣාසයං। <b>වික්ඛීණො</b>ති විච්ඡින්දනවසෙන ඛීණො। දෙවතානං උත්තරිමනුස්සධම්මාරොචනෙ දොසො නත්ථීති තාසං පුන අනාගමනත්ථං අරහත්තං බ්යාකාසි।
cen:අනුරුද්ධසුත්තවණ්ණනා නිට්ඨිතා।
sub:7:නාගදත්තසුත්තවණ්ණනා
bod:227:<b>අතිකාලෙනා</b>ති <pb V=1.264/> අතිවිය පුබ්බණ්හකාලෙන, කාලස්සෙවාති අත්ථො। <b>කොටිසම්මුඤ්ජනියා</b>ති සම්මුඤ්ජනිකොටියා, සම්මුඤ්ජනියා එකදෙසෙනෙවාති අත්ථො। ඉමිනා සම්මජ්ජනෙ අමනාපකාරිතං දස්සෙති। <b>මජ්ඣන්හිකෙ වීතිවත්තෙ</b>ති ගිහිසංසග්ගවසෙන කාලං වීතිනාමෙන්තො මජ්ඣන්හෙ බහුවීතිවත්තෙ। <b>අඤ්ඤෙහි භික්ඛූහී</b>ති නාතිකාලං පවිට්ඨෙහි। නිස්සක්කවචනඤ්චෙතං। <b>භායාමි නාගදත්ත</b>න්ති තස්ස පටිපත්තිං භායිතබ්බං කත්වා දෙවතා වදන්තී <pb M=1.302/> පටිපත්තියං නියොජෙති। <b>සුප්පගබ්භ</b>න්ති කායපාගබ්බියාදීහි අතිවිය සමන්නාගතං।
cen:නාගදත්තසුත්තවණ්ණනා නිට්ඨිතා।
sub:8:කුලඝරණීසුත්තවණ්ණනා
bod:228:<b>ඔගාහප්පත්තො</b>ති විස්සාසවසෙන අනුප්පවෙසං පත්තො। <b>අඤ්ඤතරං කුල</b>න්ති තස්මිං කුලෙ ජායම්පතිං සන්ධාය වදති। <b>“බහූපකාරං මෙ එතං කුලං</b> චිරං සප්පායාහාරදානාදිනා; තස්මා ඉධාහං අග්ගදක්ඛිණෙය්යො ජාතො; ඉමෙසංයෙව දෙය්යධම්මපටිග්ගණ්හනෙන පුඤ්ඤං වඩ්ඪෙස්සාමී”ති චින්තෙසි। තෙනාහ <b>“අඤ්ඤත්ථ ගන්ත්වා කිං කරිස්සාමී”</b>තිආදි। <b>සා</b>ති දෙවතා। <b>උභොපෙතෙ</b>ති තං භික්ඛුඤ්ච ඝරණිඤ්ච සන්ධාය වදති। <b>පටිගාධප්පත්තා</b>ති පටිගාධං පත්තා අඤ්ඤමඤ්ඤස්මිං පතිට්ඨිතවිස්සාසෙන।
bod:විස්සමප්පත්තිවසෙන සන්තිට්ඨන්ති එත්ථාති <b>සණ්ඨානං,</b> විස්සමනට්ඨානං। <b>සමාගන්ත්වා</b>ති සන්නිපතිත්වා। පටිඤ්ඤූදාහරණෙහි මන්තයතීති <b>මන්තනං,</b> ඤාපකං කාරණං। <b>පටිලොමසද්දා</b>ති පටිලොමභාවෙන පතිතත්තා අසච්චවිභාවනා පටිකූලසද්දා। <b>තෙන කාරණෙනා</b>ති තෙන කාරණපටිරූපකෙන මිච්ඡාවචනෙන। <b>න මඞ්කුහොතබ්බං</b> අකාරකභාවතො। <b>සද්දෙන පරිතස්සතී</b>ති පරෙහි අත්තනි පයුත්තමිච්ඡාසද්දමත්තෙන පරිතස්සනසීලො। <b>වතං න සම්පජ්ජතී</b>ති යථාසමාදින්නවතං ලහුචිත්තතාය න පාරිපූරිං ගච්ඡති। <b>සම්පන්නවතො</b>ති පරිපුණ්ණසීලාදිවතගුණො
cen:කුලඝරණීසුත්තවණ්ණනා නිට්ඨිතා।
sub:9:වජ්ජිපුත්තසුත්තවණ්ණනා
bod:229:<b>වජ්ජිරට්ඨෙ රාජපුත්තො</b>ති වජ්ජිරට්ඨෙ ජාතසංවද්ධො වජ්ජිරාජපුත්තො। <b>සබ්බරත්තිචාරො</b>ති ඡණසම්පත්තියා ඉතො චිතො චරන්තෙහි අනුභවිතබ්බනක්ඛත්තමහො। තෙනාහ <b>“කත්තිකනක්ඛත්තං ඝොසෙත්වා”</b> <pb V=1.265/> තිආදි। <b>එකාබද්ධං හොතී</b>ති යස්මා චාතුමහාරාජිකදෙවා තස්මිං දිවසෙ නක්ඛත්තං <pb M=1.303/> ඝොසෙත්වා අත්තනො පුඤ්ඤානුභාවසිද්ධාය දිබ්බසම්පත්තියා මහන්තං නක්ඛත්තකීළාසුඛං අනුභවන්ති, තස්මා තං තෙහි එකාබද්ධං විය හොති। <b>භෙරිආදිතූරියාන</b>න්ති භෙරිමුදිඞ්ගසඞ්ඛපණවවීණාදිතූරියානං। <b>තාළිතාන</b>න්ති ආරද්ධලයානුරූපං පහටානං। <b>වීණාදීන</b>න්ති වීණාවෙණුගොමුඛීආදීනං। <b>වාදිතාන</b>න්ති යථාරද්ධමුච්ඡනානුරූපං සඞ්ඝට්ටිතානං। <b>අභාසී</b>ති තෙන සද්දෙන ආකඩ්ඪියමානහදයො අයොනිසො උම්මුජ්ජිත්වා “මහතී වත මෙ ජානී”ති අනුත්ථුනන්තො අභාසි। <b>ඡඩ්ඩිතදාරුකං වියා</b>ති වනෙ ඡඩ්ඩිතනිරත්ථකකළිඞ්ගරං විය। <b>ලාමකතරො</b>ති නිහීනතරො। දෙවතා පඨමප්පිතං ආණිං පටාණියා නීහරන්තී විය තෙන භික්ඛුනා වුත්තමත්ථං අපනෙන්තී “තස්ස තෙ බහුකා පිහයන්තී”ති අවොචාති වුත්තන්ති දස්සෙන්තො <b>“ථෙරො”</b>තිආදිමාහ। සග්ගං ගච්ඡන්තානං යථා නෙරයිකා පිහයන්ති, එවං සම්මාපටිපන්නස්ස තුය්හං බහූ පිහයන්ති, තස්මා ත්වං “පාපියො”ති අත්තානං මා මඤ්ඤිත්ථාති අධිප්පායො।
cen:වජ්ජිපුත්තසුත්තවණ්ණනා නිට්ඨිතා।
sub:10:සජ්ඣායසුත්තවණ්ණනා
bod:230:<b>නිස්සරණපරියත්තිවසෙනා</b>ති අද්ධා ඉමං පරියත්තිං නිස්සාය වට්ටදුක්ඛතො නිස්සරිතුං ලබ්භාති එවං නිස්සරණපරියත්තිවසෙන। <b>සජ්ඣායනතො</b>ති විමුත්තායතනසීසෙ ඨත්වා සජ්ඣායනතො। ඉදානි තස්ස නිස්සරණපරියත්තිවසෙන සජ්ඣායනකරණං, පටිපත්තිවසෙන වත්තපටිවත්තකරණං, විපස්සනාභාවනඤ්ච දස්සෙතුං <b>“සො කිරා”</b>තිආදි වුත්තං। අරහත්තං පත්තදිවසෙ පටිපත්තිකිත්තනාය පුරිමදිවසෙසුපි තථා පටිපජ්ජි, විපස්සනං පන උස්සුක්කාපෙතුං නාසක්ඛීති දස්සෙති। <b>කාලං අතිවත්තෙතී</b>ති ඉදං <b>“සඞ්කසායතී”</b>ති පදස්ස අත්ථවචනං। <b>ථෙරස්සා</b>ති සජ්ඣායකත්ථෙරස්ස।
bod:<b>ධම්මපදානී</b>ති සීලාදිධම්මක්ඛන්ධදීපකානි පදානි। තෙනාහ <b>“සබ්බම්පි බුද්ධවචනං අධිප්පෙත”</b>න්ති। න ගණ්හාසි උද්දෙසන්ති අධිප්පායො। පාළියං “භික්ඛූහි සංවසන්තො”ති ඉමිනා තෙසං ධම්මස්සවනත්ථායපි ධම්මො පරියාපුණිතබ්බොති දස්සෙති। විරජ්ජති එතෙනාති <b>විරාගො,</b> අරියමග්ගො। <b>ජානිත්වා</b>ති පරිඤ්ඤාභිසමයවසෙන දිට්ඨසුතාදිං යාථාවතො ජානිත්වා පටිවිජ්ඣිත්වා। <b>විස්සජ්ජන</b>න්ති <pb M=1.304/> පහානං। <b>න බුද්ධවචනස්ස</b> විස්සජ්ජනං। භණ්ඩාගාරිකපරියත්තියාපි අනුඤ්ඤාතත්තා පගෙව නිස්සරණත්ථාය, තත්ථ පන මත්තා ජානිතබ්බාති දස්සෙන්තො <b>“එත්තාවතා”</b>තිආදිමාහ।
cen:සජ්ඣායසුත්තවණ්ණනා නිට්ඨිතා।
sub:11:අකුසලවිතක්කසුත්තවණ්ණනා
bod:231:<b>අකුසලෙ</b> <pb V=1.266/> <b>විතක්කෙ</b>ති අකොසල්ලසම්භූතට්ඨෙන අකුසලෙ මිච්ඡාවිතක්කෙ। යොනි වුච්චති උපායො, තස්මා අසුභාදිකෙ සුභාදිවසෙන මනසිකාරො අයොනිසොමනසිකාරොති ආහ <b>“අනුපායමනසිකාරෙනා”</b>ති। <b>පාසාදිකකම්මට්ඨාන</b>න්ති පසාදාවහං බුද්ධානුස්සතිආදිකම්මට්ඨානං। <b>බලවපීතිඤ්ච සුඛඤ්චා</b>ති නීවරණවික්ඛම්භනතො බලවන්තං උපචාරජ්ඣානසහගතං පීතිඤ්ච සුඛඤ්ච।
cen:අකුසලවිතක්කසුත්තවණ්ණනා නිට්ඨිතා।
sub:12:මජ්ඣන්හිකසුත්තවණ්ණනා
bod:232:<b>නන්දනවග්ගෙ</b>ති නන්දනවග්ගවණ්ණනායං තත්ථ ඉධාපි ගාථාය විසෙසාභාවතො। යදි එවං කස්මා තත්ථ සඞ්ගීතං ඉධ ගහිතන්ති? දෙවතාපටිසංයුත්තතං උපාදාය දෙවතාසංයුත්තෙ සඞ්ගහිතම්පි අට්ඨුප්පත්තියා පටිසංයුත්තත්තා ඉධ ගහිතං।
cen:මජ්ඣන්හිකසුත්තවණ්ණනා නිට්ඨිතා।
sub:13:පාකතින්ද්රියසුත්තවණ්ණනා
bod:233:තෙරසමෙ යං වත්තබ්බං, තං විත්ථාරිතමෙවාති යොජනා। <b>ජන්තුදෙවපුත්තසුත්තෙ</b>ති ජන්තුදෙවපුත්තසුත්තසංවණ්ණනාය। “තත්ථ සඞ්ගීතං ඉධාපී”තිආදි අනන්තරසුත්තවණ්ණනායං වුත්තනයමෙව।
cen:පාකතින්ද්රියසුත්තවණ්ණනා නිට්ඨිතා।
sub:14:ගන්ධත්ථෙනසුත්තවණ්ණනා
bod:234:<b>ගන්ධාරම්මණං</b> <pb M=1.305/> <b>උපනිජ්ඣායතී</b>ති ගන්ධසඞ්ඛාතං ආරම්මණං උපෙච්ච නිජ්ඣායති, රූපාරම්මණෙන විය විඤ්ඤාණෙන රූපං, ගන්ධාරම්මණෙන තං උපෙච්ච නිජ්ඣායති පච්චක්ඛතො, යාථාවතො සභාවතො පටිවිජ්ඣතීති අත්ථො। <b>උපසිඞ්ඝිස්සතී</b>ති තණ්හාවසෙන උපගන්ත්වා සිඞ්ඝිස්සති।
bod:<b>එකඞ්ගමෙතං</b> <pb V=1.267/> <b>ථෙය්යාන</b>න්ති ආරම්මණවසෙන ථෙය්යවත්ථූසු විභජියමානෙසු එකමඞ්ගමෙතං ගන්ධාරම්මණන්ති ආහ <b>“ථෙනිතබ්බාන”</b>න්තිආදි। ඔජාපෙක්ඛාය ථෙය්යාය පවත්තමානාය ධම්මාරම්මණතාපි තස්සා සියා, සා පන න මධුරා ථෙය්යකතා චාති <b>“පඤ්චකොට්ඨාසාන”</b>න්ති වුත්තං। කාමඤ්ච තං ගන්ධාරම්මණං කෙනචි පරිග්ගහිතං න හොතීති ආදියිතුං සක්කා, සත්ථාරා පන අනනුඤ්ඤාතත්තා න යුත්තො තස්ස පරිභොගො। යං පන තෙන භික්ඛුනා වුත්තං <b>“න හරාමි න භඤ්ජාමී”</b>ති, තස්සපි අයමෙව පරිහාරො। වණ්ණීයති ඵලං එතෙනාති <b>වණ්ණං,</b> කාරණන්ති වුත්තං <b>“වණ්ණෙනාති කාරණෙනා”</b>ති।
bod:<b>තස්මි</b>න්ති තස්මිං භික්ඛුස්මිං। <b>ආකිණ්ණකම්මන්තො</b>ති තණ්හාදිට්ඨිආදිවසෙන අකුසලකම්මන්තො දිට්ඨිමොහතණ්හාදිවසෙන ආදිතො පට්ඨාය කුසලකම්මානං පටික්ඛෙපනතො। දිට්ඨිවසෙන ච කථිනකක්ඛළඛරිගතත්තා <b>“අඛීණකම්මන්තො කක්ඛළකම්මන්තො”</b>ති වුත්තං।
bod:<b>ආකිණ්ණලුද්දො</b>ති ආකිණ්ණො හුත්වා කක්ඛළො। තෙනාහ <b>“බහුපාපො”</b>තිආදි। <b>මක්ඛිතො</b>ති ලිත්තො। <b>ත</b>න්ති දෙවතාචොදනං। <b>තස්මා</b>ති අතික්කම්ම ඨිතත්තා“ත්වඤ්චාරහාමි වත්තවෙ”ති එවමාහ।
bod:<b>ගවෙසන්තස්ස</b> අත්තනො සන්තානෙ උප්පාදනවසෙන පරියෙසන්තස්ස। අනෙකයොජනායාමවිත්ථාරං ගගනතලං බ්යාපෙත්වා උප්පන්නවලාහකකූටප්පමාණං විය। <b>සුද්ධො</b>ති සීලෙන පරිසුද්ධො අයන්ති ජානාසි। <b>සුගති</b>න්ති සුන්දරනිබ්බත්තිං। තෙන නිබ්බානස්සපි සඞ්ගහො සිද්ධො।
cen:ගන්ධත්ථෙනසුත්තවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:වනසංයුත්තවණ්ණනාය ලීනත්ථප්පකාසනා සමත්තා।
