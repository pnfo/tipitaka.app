cha:වෙරඤ්ජකණ්ඩවණ්ණනා
bod:1:<b>සෙය්යථිද</b>න්ති <pb M=1.195/> <pb V=1.173/> තං කතමං, තං කථන්ති වා අත්ථො। <b>අනියමනිද්දෙසවචන</b>න්ති නත්ථි එතස්ස නියමොති අනියමො, නිද්දිසීයති අත්ථො එතෙනාති නිද්දෙසො, වුච්චති එතෙනාති වචනං, නිද්දෙසොයෙව වචනං නිද්දෙසවචනං, අනියමස්ස නිද්දෙසවචනං අනියමනිද්දෙසවචනං, පඨමං අනියමිතස්ස සමයස්ස නිද්දෙසවචනන්ති අත්ථො। “යෙනාති අවත්වා තෙනාති වුත්තත්තා අනියමං කත්වා නිද්දිට්ඨවචනං අනියමනිද්දෙසවචන”න්තිපි වදන්ති। යංතංසද්දානං නිච්චසම්බන්ධභාවතො ආහ <b>“තස්ස සරූපෙන අවුත්තෙනපී”</b>තිආදි। තත්ථ <b>තස්සා</b>ති “තෙනා”ති එතස්ස। <b>සරූපෙන අවුත්තෙනපී</b>ති “යෙනා”ති එවං සරූපතො පාළියං අවුත්තෙනපි। <b>අත්ථතො සිද්ධෙනා</b>ති පරභාගෙ සාරිපුත්තත්ථෙරස්ස උප්පජ්ජනකපරිවිතක්කසඞ්ඛාතඅත්ථතො සිද්ධෙන। පරිවිතක්කෙ හි සිද්ධෙ යෙන සමයෙන පරිවිතක්කො උදපාදීති ඉදං අත්ථතො සිද්ධමෙව හොති। තෙනෙවාහ <b>“අපරභාගෙ හි විනයපඤ්ඤත්තියාචනහෙතුභූතො ආයස්මතො සාරිපුත්තස්ස පරිවිතක්කො සිද්ධො”</b>තිආදි। “තෙනා”ති වත්වා තතො තදත්ථමෙව “යෙනා”ති අත්ථතො වුච්චමානත්තා “යෙනා”ති අයං “තෙනා”ති එතස්ස පටිනිද්දෙසො නාම ජාතො। <b>පටිනිද්දෙසො</b>ති ච විත්ථාරනිද්දෙසොති අත්ථො।
bod:<b>අපරභාගෙ හී</b>ති එත්ථ <b>හි</b>-සද්දො හෙතුම්හි, යස්මාති අත්ථො। <b>විනයපඤ්ඤත්තියාචනහෙතුභූතො</b>ති “එතස්ස භගවා කාලො, එතස්ස සුගත කාලො, යං භගවා සාවකානං සික්ඛාපදං පඤ්ඤපෙය්ය, උද්දිසෙය්ය පාතිමොක්ඛං। යථයිදං බ්රහ්මචරියං අද්ධනියං අස්ස චිරට්ඨිතික”න්ති එවං පවත්තස්ස විනයපඤ්ඤත්තියාචනස්ස කාරණභූතොති අත්ථො। <b>පරිවිතක්කො</b>ති “කතමෙසානං ඛො බුද්ධානං භගවන්තානං බ්රහ්මචරියං න චිරට්ඨිතිකං අහොසි, කතමෙසානං බුද්ධානං භගවන්තානං බ්රහ්මචරියං චිරට්ඨිතිකං අහොසී”ති එවං පවත්තො පරිවිතක්කො। යංතංසද්දානං නිච්චසම්බන්ධොති ආහ <b>“තස්මා යෙන සමයෙනා”</b>තිආදි। <b>පුබ්බෙ වා පච්ඡා වා අත්ථතො සිද්ධෙනා</b>ති පුබ්බෙ වා පච්ඡා වා උප්පන්නඅත්ථතො සිද්ධෙන। <b>පටිනිද්දෙසො කත්තබ්බො</b>ති එතස්ස “යදිද”න්ති ඉමිනා සම්බන්ධො। “පටිනිද්දෙසො කත්තබ්බො”ති යදිදං යං ඉදං විධානං, අයං සබ්බස්මිං විනයෙ යුත්තීති අත්ථො। අථ <pb V=1.174/> වා “පටිනිද්දෙසො කත්තබ්බො”ති යදිදං යා අයං යුත්ති, අයං සබ්බස්මිං විනයෙ යුත්තීති අත්ථො।
bod:<b>තත්රිදං</b> <pb M=1.196/> <b>මුඛමත්තනිදස්සන</b>න්ති තස්සා යථාවුත්තයුත්තියා පරිදීපනෙ ඉදං මුඛමත්තනිදස්සනං, උපායමත්තනිදස්සනන්ති අත්ථො। මුඛං ද්වාරං උපායොති හි අත්ථතො එකං। <b>“තෙන හි භික්ඛවෙ භික්ඛූනං සික්ඛාපදං පඤ්ඤපෙස්සාමී”</b>ති පාළිං දස්සෙත්වා තත්ථ පටිනිද්දෙසමාහ <b>“යෙන සුදින්නො”</b>තිආදිනා। තෙනාති හෙතුඅත්ථෙ කරණවචනත්තා තස්ස පටිනිද්දෙසොපි තාදිසොයෙවාති ආහ <b>“යස්මා පටිසෙවී”</b>ති। <b>පුබ්බෙ අත්ථතො සිද්ධෙනා</b>ති පුබ්බෙ උප්පන්නමෙථුනධම්මපටිසෙවනසඞ්ඛාතඅත්ථතො සිද්ධෙන। <b>පච්ඡා අත්ථතො සිද්ධෙනා</b>ති රඤ්ඤා අදින්නං දාරූනං ආදියනසඞ්ඛාතපච්ඡාඋප්පන්නඅත්ථතො සිද්ධෙන। <b>සමයසද්දො</b>ති එතස්ස “දිස්සතී”ති ඉමිනා සම්බන්ධො।
bod:<b>සමවායෙ</b>ති පච්චයසාමග්ගියං, කාරණසමවායෙති අත්ථො। <b>ඛණෙ</b>ති ඔකාසෙ। <b>අස්සා</b>ති අස්ස සමයසද්දස්ස සමවායො අත්ථොති සම්බන්ධො। <b>අප්පෙව නාම ස්වෙපි උපසඞ්කමෙය්යාම කාලඤ්ච සමයඤ්ච උපාදායා</b>ති එත්ථ <b>කාලො</b> නාම උපසඞ්කමනස්ස යුත්තපයුත්තකාලො। <b>සමයො</b> නාම තස්සෙව පච්චයසාමග්ගී, අත්ථතො තදනුරූපං සරීරබලඤ්චෙව තප්පච්චයපරිස්සයාභාවො ච। <b>උපාදානං</b> නාම ඤාණෙන තෙසං ගහණං සල්ලක්ඛණං, තස්මා කාලඤ්ච සමයඤ්ච පඤ්ඤාය ගහෙත්වා උපධාරෙත්වාති අත්ථො। ඉදං වුත්තං හොති – සචෙ අම්හාකං ස්වෙ ගමනස්ස යුත්තකාලො භවිස්සති, කායෙ බලමත්තා චෙව ඵරිස්සති, ගමනපච්චයා ච අඤ්ඤො අඵාසුවිහාරො න භවිස්සති, අථෙතං කාලඤ්ච ගමනකාරණසමවායසඞ්ඛාතං සමයඤ්ච උපධාරෙත්වා අපි එව නාම ස්වෙ ආගච්ඡෙය්යාමාති।
bod:<b>ඛණො</b>ති ඔකාසො। තථාගතුප්පාදාදිකො හි මග්ගබ්රහ්මචරියස්ස ඔකාසො තප්පච්චයපටිලාභහෙතුත්තා, ඛණො එව ච සමයො। යො ඛණොති ච සමයොති ච වුච්චති, සො එකොවාති හි අත්ථො। <b>මහාසමයො</b>ති මහාසමූහො। පවුද්ධං වනං <b>පවනං,</b> තස්මිං පවනස්මිං, වනසණ්ඩෙති අත්ථො। <b>සමයොපි ඛො තෙ භද්දාලි අප්පටිවිද්ධො අහොසී</b>ති එත්ථ <b>සමයො</b>ති සික්ඛාපදපූරණස්ස හෙතු। <b>භද්දාලී</b>ති තස්ස භික්ඛුනො නාමං। ඉදං වුත්තං හොති – භද්දාලි තයා පටිවිජ්ඣිතබ්බයුත්තකං එතං කාරණං අත්ථි, තම්පි තෙ න පටිවිද්ධං න සල්ලක්ඛිතන්ති। කිං තං කාරණන්ති ආහ <b>“භගවා ඛො”</b>තිආදි।
bod:<b>උග්ගාහමානො</b> <pb M=1.197/> තිආදීසු <b>මානො</b>ති තස්ස පරිබ්බාජකස්ස පකතිනාමං, කිඤ්චි කිඤ්චි පන උග්ගහෙතුං සමත්ථතාය “උග්ගාහමානො”ති නං සඤ්ජානන්ති, තස්මා “උග්ගාහමානො”ති වුච්චති <pb V=1.175/>। සමණමුණ්ඩිකාය පුත්තො <b>සමණමුණ්ඩිකාපුත්තො</b>। සො කිර දෙවදත්තස්ස උපට්ඨාකො। සමයං දිට්ඨිං පවදන්ති එත්ථාති <b>සමයප්පවාදකො,</b> තස්මිං සමයප්පවාදකෙ, දිට්ඨිප්පවාදකෙති අත්ථො। තස්මිං කිර ඨානෙ චඞ්කීතාරුක්ඛපොක්ඛරසාතිපභුතයො බ්රාහ්මණා නිගණ්ඨාචෙලකපරිබ්බාජකාදයො ච පරිබ්බාජකා සන්නිපතිත්වා අත්තනො අත්තනො සමයං දිට්ඨිං පවදන්ති කථෙන්ති දීපෙන්ති, තස්මා සො ආරාමො “සමයප්පවාදකො”ති වුච්චති, ස්වෙව තින්දුකාචීරසඞ්ඛාතාය තිම්බරුරුක්ඛපන්තියා පරික්ඛිත්තත්තා <b>“තින්දුකාචීර”</b>න්ති වුච්චති। එකා සාලා එත්ථාති <b>එකසාලකො</b>। යස්මා පනෙත්ථ පඨමං එකා සාලා කතා අහොසි, පච්ඡා මහාපුඤ්ඤං පොට්ඨපාදපරිබ්බාජකං නිස්සාය බහූ සාලා කතා, තස්මා තමෙව එකං සාලමුපාදාය ලද්ධනාමවසෙන “එකසාලකො”ති වුච්චති। මල්ලිකාය පන පසෙනදිරඤ්ඤො දෙවියා උය්යානභූතො සො පුප්ඵඵලසඤ්ඡන්නො ආරාමොති කත්වා <b>“මල්ලිකාය ආරාමො”</b>ති සඞ්ඛ්යං ගතො। තස්මිං සමයප්පවාදකෙ තින්දුකාචීරෙ එකසාලකෙ මල්ලිකාය ආරාමෙ। <b>පටිවසතී</b>ති තස්මිං වාසඵාසුතාය වසති।
bod:<b>දිට්ඨෙ ධම්මෙ</b>ති පච්චක්ඛෙ අත්තභාවෙ। <b>අත්ථො</b>ති වුඩ්ඪි। <b>සම්පරායිකො</b>ති කම්මකිලෙසවසෙන සම්පරෙතබ්බතො සම්පාපුණිතබ්බතො සම්පරායො, පරලොකො। තත්ථ නියුත්තො සම්පරායිකො, පරලොකත්ථො। <b>අත්ථාභිසමයා</b>ති යථාවුත්තඋභයත්ථසඞ්ඛාතහිතපටිලාභා। සම්පරායිකොපි හි අත්ථො කාරණස්ස නිප්ඵන්නත්තා පටිලද්ධො නාම හොතීති තමත්ථද්වයං එකතො කත්වා “අත්ථාභිසමයා”ති වුත්තං। ධියා පඤ්ඤාය රාති ගණ්හාතීති <b>ධීරො</b>। අථ වා ධී පඤ්ඤා එතස්ස අත්ථීති <b>ධීරො</b>।
bod:<b>සම්මා මානාභිසමයා</b>ති මානස්ස සම්මා පහානෙන। සම්මාති ඉමිනා මානස්ස අග්ගමග්ගඤාණෙන සමුච්ඡෙදප්පහානං වුත්තං। <b>දුක්ඛස්ස පීළනට්ඨො</b>තිආදීසු දුක්ඛසච්චස්ස පීළනං තංසමඞ්ගිනො හිංසනං අවිප්ඵාරිකතාකරණං, පීළනමෙව අත්ථො පීළනට්ඨො, ත්ථකාරස්ස ට්ඨකාරං කත්වා වුත්තං। එවං සෙසෙසුපි। සමෙච්ච පච්චයෙහි කතභාවො <b>සඞ්ඛතට්ඨො। සන්තාපො</b> දුක්ඛදුක්ඛතාදිවසෙන සන්තාපනං පරිදහනං। <b>විපරිණාමො</b> ජරාය මරණෙන <pb M=1.198/> චාති ද්විධා විපරිණාමෙතබ්බතා। අභිසමෙතබ්බො පටිවිජ්ඣිතබ්බොති අභිසමයො, අභිසමයොව අත්ථො <b>අභිසමයට්ඨො,</b> පීළනාදීනි। තානි හි අභිසමෙතබ්බභාවෙන එකීභාවං උපනෙත්වා “අභිසමයට්ඨො”ති වුත්තානි, අභිසමයස්ස වා පටිවෙධස්ස විසයභූතො අත්ථො අභිසමයට්ඨොති තානෙව පීළනාදීනි අභිසමයස්ස විසයභාවූපගමනසාමඤ්ඤතො එකත්තෙන වුත්තානි।
bod:එත්ථ ච උපසග්ගානං ජොතකමත්තත්තා තස්ස තස්ස අත්ථස්ස වාචකො සමයසද්දො එවාති සමයසද්දස්ස අත්ථුද්ධාරෙපි සඋපසග්ගො අභිසමයසද්දො වුත්තො। තත්ථ සහකාරීකාරණසන්නිජ්ඣං සමෙති <pb V=1.176/> සමවෙතීති <b>සමයො,</b> සමවායො। සමෙති සමාගච්ඡති මග්ගබ්රහ්මචරියං එත්ථ තදාධාරපුග්ගලෙහීති <b>සමයො,</b> ඛණො। සමෙන්ති එත්ථ, එතෙන වා සංගච්ඡන්ති ධම්මා සහජාතධම්මෙහි උප්පාදාදීහි වාති <b>සමයො,</b> කාලො। ධම්මප්පවත්තිමත්තතාය අත්ථතො අභූතොපි හි කාලො ධම්මප්පවත්තියා අධිකරණං කාරණං විය ච පරිකප්පනාමත්තසිද්ධෙන රූපෙන වොහරීයති। සමං, සහ වා අවයවානං අයනං පවත්ති අවට්ඨානන්ති <b>සමයො,</b> සමූහො යථා “සමුදායො”ති। අවයවෙන සහාවට්ඨානමෙව හි සමූහො। පච්චයන්තරසමාගමෙ එති ඵලං එතස්මා උප්පජ්ජති පවත්තති චාති <b>සමයො,</b> හෙතු යථා “සමුදයො”ති। සමෙති සංයොජනභාවතො සම්බන්ධො එති අත්තනො විසයෙ පවත්තති, දළ්හග්ගහණභාවතො වා තංසංයුත්තා අයන්ති පවත්තන්ති සත්තා යථාභිනිවෙසං එතෙනාති <b>සමයො,</b> දිට්ඨි। දිට්ඨිසංයොජනෙන හි සත්තා අතිවිය බජ්ඣන්ති। සමිති සඞ්ගති සමොධානන්ති <b>සමයො,</b> පටිලාභො। සමස්ස නිරොධස්ස යානං, සම්මා වා යානං අපගමො අප්පවත්තීති <b>සමයො,</b> පහානං। ඤාණෙන අභිමුඛං සම්මා එතබ්බො අධිගන්තබ්බොති <b>අභිසමයො,</b> ධම්මානං අවිපරීතො සභාවො। අභිමුඛභාවෙන සම්මා එති ගච්ඡති බුජ්ඣතීති <b>අභිසමයො,</b> ධම්මානං යථාභූතසභාවාවබොධො। එවං තස්මිං තස්මිං අත්ථෙ සමයසද්දස්ස පවත්ති වෙදිතබ්බා।
bod:නනු ච අත්ථමත්තං පටිච්ච සද්දා අභිනිවිසන්ති, න එකෙන සද්දෙන අනෙකෙ අත්ථා අභිධීයන්තීති? සච්චමෙතං සද්දවිසෙසෙ අපෙක්ඛිතෙ। සද්දවිසෙසෙ හි අපෙක්ඛියමානෙ එකෙන සද්දෙන අනෙකත්ථාභිධානං න සම්භවති। න හි යො කාලත්ථො සමයසද්දො, සොයෙව සමූහාදිඅත්ථං වදති। එත්ථ පන තෙසං තෙසං අත්ථානං සමයසද්දවචනීයතාසාමඤ්ඤමුපාදාය අනෙකත්ථතා <pb M=1.199/> සමයසද්දස්ස වුත්තා। එවං සබ්බත්ථ අත්ථුද්ධාරෙ අධිප්පායො වෙදිතබ්බො। <b>ඉධ පනස්ස කාලො අත්ථො</b>ති අස්ස සමයසද්දස්ස ඉධ කාලො අත්ථො සමවායාදීනං අත්ථානං ඉධ අසම්භවතො දෙසදෙසකාදීනං විය නිදානභාවෙන කාලස්ස අපදිසිතබ්බතො ච।
bod:උපයොගවචනෙන භුම්මවචනෙන ච නිද්දෙසමකත්වා ඉධ කරණවචනෙන නිද්දෙසෙ පයොජනං නිද්ධාරෙතුකාමො පරම්මුඛෙන චොදනං සමුට්ඨාපෙති <b>“එත්ථාහා”</b>තිආදි। <b>එත්ථ</b> “තෙන සමයෙනා”ති ඉමස්මිං ඨානෙ විතණ්ඩවාදී ආහාති අත්ථො। <b>අථා</b>ති චොදනාය කත්තුකාමතං දීපෙති, නනූති ඉමිනා සමානත්ථො। කස්මා කරණවචනෙන නිද්දෙසො කතොති සම්බන්ධො। භුම්මවචනෙන නිද්දෙසො කතොති යොජෙතබ්බං। එත්ථාපි “යථා”ති ඉදං ආනෙත්වා සම්බන්ධිතබ්බං। <b>තත්ථා</b>ති තෙසු සුත්තාභිධම්මෙසු। <b>තථා</b>ති උපයොගභුම්මවචනෙහි। <b>ඉධා</b>ති ඉමස්මිං විනයෙ। <b>අඤ්ඤථා</b>ති කරණවචනෙන। <b>අච්චන්තමෙවා</b>ති ආරම්භතො පට්ඨාය යාව දෙසනානිට්ඨානං, තාව අච්චන්තමෙව, නිරන්තරමෙවාති <pb V=1.177/> අත්ථො। <b>කරුණාවිහාරෙනා</b>ති පරහිතපටිපත්තිසඞ්ඛාතෙන කරුණාවිහාරෙන। තථා හි කරුණානිදානත්තා දෙසනාය ඉධ පරහිතපටිපත්ති “කරුණාවිහාරො”ති වුත්තා, න පන කරුණාසමආපත්තිවිහාරො। න හි දෙසනාකාලෙ දෙසෙතබ්බධම්මවිසයස්ස දෙසනාඤාණස්ස සත්තවිසයාය මහාකරුණාය සහුප්පත්ති සම්භවති භින්නවිසයත්තා, තස්මා කරුණාවසෙන පවත්තො පරහිතපඅපත්තිසඞ්ඛාතො විහාරො ඉධ කරුණාවිහාරොති වෙදිතබ්බො। <b>තදත්ථජොතනත්ථ</b>න්ති අච්චන්තසංයොගත්ථදීපනත්ථං උපයොගනිද්දෙසො කතො යථා “මාසං අජ්ඣෙතී”ති।
bod:<b>අධිකරණත්ථො</b>ති ආධාරත්ථො। භාවො නාම කිරියා, කිරියාය කිරියන්තරලක්ඛණං භාවෙනභාවලක්ඛණං, සොයෙවත්ථො <b>භාවෙනභාවලක්ඛණත්ථො</b>। කථං පන අභිධම්මෙ යථාවුත්තඅත්ථද්වයසම්භවොති ආහ <b>“අධිකරණඤ්හී”</b>තිආදි। තත්ථ කාලසඞ්ඛාතො අත්ථො <b>කාලත්ථො,</b> සමූහසඞ්ඛාතො අත්ථො <b>සමූහත්ථො</b>। අථ වා කාලසද්දස්ස අත්ථො <b>කාලත්ථො,</b> සමූහසද්දස්ස අත්ථො සමූහත්ථො। කො සො? සමයො। ඉදං වුත්තං හොති – කාලත්ථො සමූහත්ථො ච සමයො තත්ථ අභිධම්මෙ වුත්තානං ඵස්සාදිධම්මානං අධිකරණං ආධාරොති යස්මිං කාලෙ ධම්මපුඤ්ජෙ වා කාමාවචරං කුසලං චිත්තං උප්පන්නං හොති, තස්මිංයෙව කාලෙ පුඤ්ජෙ ච ඵස්සාදයොපි හොන්තීති අයඤ්හි තත්ථ අත්ථො।
bod:නනු <pb M=1.200/> චායං උපාදාය පඤ්ඤත්තො කාලො සමූහො ච වොහාරමත්තකො, සො කථං ආධාරො තත්ථ වුත්තධම්මානන්ති? නායං දොසො। යථා හි කාලො සභාවධම්මපරිච්ඡින්නො සයං පරමත්ථතො අවිජ්ජමානොපි ආධාරභාවෙන පඤ්ඤත්තො තඞ්ඛණප්පවත්තානං තතො පුබ්බෙ පරතො ච අභාවතො “පුබ්බණ්හෙ ජාතො සායන්හෙ ගච්ඡතී”තිආදීසු, සමූහො ච අවයවවිනිමුත්තො අවිජ්ජමානොපි කප්පනාමත්තසිද්ධො අවයවානං ආධාරභාවෙන පඤ්ඤපීයති “රුක්ඛෙ සාඛා, යවරාසිම්හි සම්භූතො”තිආදීසු, එවමිධාපීති දට්ඨබ්බං।
bod:අභිධම්මෙ ආධාරත්ථසම්භවං දස්සෙත්වා ඉදානි භාවෙනභාවලක්ඛණත්ථසම්භවං දස්සෙන්තො ආහ <b>“ඛණසමවායහෙතුසඞ්ඛාතස්සා”</b>තිආදි। තත්ථ <b>ඛණො</b> නාම අට්ඨක්ඛණවිනිමුත්තො නවමො බුද්ධුප්පාදසඞ්ඛාතො ඛණො, යානි වා පනෙතානි “චත්තාරිමානි, භික්ඛවෙ, චක්කානි යෙහි සමන්නාගතානං දෙවමනුස්සානං චතුචක්කං පවත්තතී”ති (අ॰ නි॰ 4.31) එත්ථ පතිරූපදෙසවාසො, සප්පුරිසූපනිස්සයො, අත්තසම්මාපණිධි, පුබ්බෙ ච කතපුඤ්ඤතාති චත්තාරි චක්කානි වුත්තානි, තානි එකජ්ඣං කත්වා ඔකාසට්ඨෙන ඛණොති වෙදිතබ්බො। තානි හි කුසලුප්පත්තියා ඔකාසභූතානි। <b>සමවායො</b> නාම “චක්ඛුඤ්ච පටිච්ච රූපෙ ච උප්පජ්ජති චක්ඛුවිඤ්ඤාණ”න්ති <pb V=1.178/> (ම॰ නි॰ 1.204; 3.421; සං॰ නි॰ 4.60) එවමාදිනා නිද්දිට්ඨා චක්ඛුවිඤ්ඤාණාදිසඞ්ඛාතසාධාරණඵලනිප්ඵාදකත්තෙන සණ්ඨිතා චක්ඛුරූපාදිපච්චයසාමග්ගී। චක්ඛුරූපාදීනඤ්හි චක්ඛුවිඤ්ඤාණාදිසාධාරණඵලං। <b>හෙතූ</b>ති ජනකහෙතු। යථාවුත්තඛණසඞ්ඛආතස්ස සමවායසඞ්ඛාතස්ස හෙතුසඞ්ඛාතස්ස ච සමයස්ස භාවෙන සත්තාය තෙසං ඵස්සාදිධම්මානං භාවො සත්තා ලක්ඛීයති විඤ්ඤායතීති අත්ථො। ඉදං වුත්තං හොති – යථා “ගාවීසු දුය්හමානාසු ගතො, දුද්ධාසු ආගතො”ති දොහනකිරියාය ගමනකිරියා ලක්ඛීයති, එවමිධාපි “යස්මිං සමයෙ, තස්මිං සමයෙ”ති ච වුත්තෙ “සතී”ති අයමත්ථො විඤ්ඤායමානො එව හොති අඤ්ඤකිරියාය සම්බන්ධාභාවෙ පදත්ථස්ස සත්තාවිරහාභාවතොති සමයස්ස සත්තාකිරියාය චිත්තස්ස උප්පාදකිරියා ඵස්සාදිභවනකිරියා ච ලක්ඛීයතීති। අයඤ්හි තත්ථ අත්ථො යස්මිං යථාවුත්තෙ ඛණෙ පච්චයසමවායෙ හෙතුම්හි ච සති කාමාවචරං කුසලං චිත්තං උප්පන්නං හොති, තස්මිංයෙව ඛණෙ පච්චයසමවායෙ හෙතුම්හි ච සති ඵස්සාදයොපි හොන්තීති <pb M=1.201/>। <b>තදත්ථජොතනත්ථ</b>න්ති අධිකරණත්ථස්ස භාවෙනභාවලක්ඛණත්ථස්ස ච දීපනත්ථං।
bod:<b>ඉධ පනා</b>ති ඉමස්මිං විනයෙ। <b>හෙතුඅත්ථො කරණත්ථො ච සම්භවතී</b>ති “අන්නෙන වසති, විජ්ජාය වසතී”තිආදීසු විය හෙතුඅත්ථො “ඵරසුනා ඡින්දති, කුදාලෙන ඛණතී”තිආදීසු විය කරණත්ථො ච සම්භවති। කථං සම්භවතීති ආහ <b>“යො හි සො”</b>තිආදි। <b>තෙන සමයෙන හෙතුභූතෙන කරණභූතෙනා</b>ති එත්ථ පන තංතංවත්ථුවීතික්කමොව සික්ඛාපදපඤ්ඤත්තියා හෙතු චෙව කරණඤ්ච। තථා හි යදා භගවා සික්ඛාපදපඤ්ඤත්තියා පඨමමෙව තෙසං තෙසං තත්ථ තත්ථ තංතංසික්ඛාපදපඤ්ඤත්තිහෙතුභූතං වීතික්කමං අපෙක්ඛමානො විහරති, තදා තං තං වීතික්කමං අපෙක්ඛිත්වා තදත්ථං වසතීති සිද්ධො වත්ථුවීතික්කමස්ස හෙතුභාවො “අන්නෙන වසති, අන්නං අපෙක්ඛිත්වා තදත්ථාය වසතී”තිආදීසු විය। සික්ඛාපදපඤ්ඤත්තිකාලෙ පන තෙනෙව පුබ්බසිද්ධෙන වීතික්කමෙන සික්ඛාපදං පඤ්ඤපෙතීති සික්ඛාපදපඤ්ඤත්තියා සාධකතමත්තා කරණභාවොපි වීතික්කමස්සෙව සිද්ධො “අසිනා ඡින්දතී”තිආදීසු විය। වීතික්කමං පන අපෙක්ඛමානො තෙනෙව සද්ධිං තන්නිස්සයකාලම්පි අපෙක්ඛිත්වා විහරතීති කාලස්සපි ඉධ හෙතුභාවො වුත්තො, සික්ඛාපදං පඤ්ඤපෙන්තො ච තං තං වීතික්කමකාලං අනතික්කමිත්වා තෙනෙව කාලෙන සික්ඛාපදං පඤ්ඤපෙතීති වීතික්කමනිස්සයස්ස කාලස්සපි කරණභාවො වුත්තො, තස්මා ඉමිනා පරියායෙන කාලස්සපි හෙතුභාවො කරණභාවො ච ලබ්භතීති වුත්තං “තෙන සමයෙන හෙතුභූතෙන කරණභූතෙනා”ති। නිප්පරියායතො පන වීතික්කමොයෙව හෙතුභූතො කරණභූතො ච। සො හි වීතික්කමක්ඛණෙ හෙතු හුත්වා පච්ඡා සික්ඛාපදපඤ්ඤාපනෙ කරණම්පි හොතීති।
bod:<b>සික්ඛාපදානි</b> <pb V=1.179/> <b>පඤ්ඤාපයන්තො</b>ති වීතික්කමං පුච්ඡිත්වා භික්ඛුසඞ්ඝං සන්නිපාතාපෙත්වා ඔතිණ්ණවත්ථුකං පුග්ගලං පටිපුච්ඡිත්වා විගරහිත්වා ච තං තං වත්ථුං ඔතිණ්ණකාලං අනතික්කමිත්වා තෙනෙව කාලෙන කරණභූතෙන සික්ඛාපදානි පඤ්ඤාපයන්තො। <b>සික්ඛාපදපඤ්ඤත්තිහෙතුඤ්ච අපෙක්ඛමානො</b>ති තතියපාරාජිකාදීසු විය සික්ඛාපදපඤ්ඤත්තියා හෙතුභූතං තං තං වත්ථුං වීතික්කමසමයං අපෙක්ඛමානො තෙන සමයෙන හෙතුභූතෙන භගවා තත්ථ තත්ථ විහාසීති අත්ථො। “සික්ඛාපදානි පඤ්ඤාපයන්තො සික්ඛාපදපඤ්ඤත්තිහෙතුඤ්ච <pb M=1.202/> අපෙක්ඛමානො”ති වචනතො “තෙන සමයෙන කරණභූතෙන හෙතුභූතෙනා”ති එවං වත්තබ්බෙපි පඨමං “හෙතුභූතෙනා”ති වචනං ඉධ හෙතුඅත්ථස්ස අධිප්පෙතත්තා වුත්තං। භගවා හි වෙරඤ්ජායං විහරන්තො ථෙරස්ස සික්ඛාපදපඤ්ඤත්තියාචනහෙතුභූතං පරිවිතක්කසමයං අපෙක්ඛමානො තෙන සමයෙන හෙතුභූතෙන විහාසීති තීසුපි <b>ගණ්ඨිපදෙසු</b> වුත්තං। කිං පනෙත්ථ යුත්තිචින්තාය, ආචරියස්ස ඉධ කමවචනිච්ඡා නත්ථීති එවමෙතං ගහෙතබ්බං। තෙනෙව <b>දීඝනිකායට්ඨකථාය</b>ම්පි (දී॰ නි॰ අට්ඨ॰ 1.පරිබ්බාජකකථාවණ්ණනා) “තෙන සමයෙන හෙතුභූතෙන කරණභූතෙනා”තිආදිනා අයමෙව අනුක්කමො වුත්තො। න හි තත්ථ පඨමං “හෙතුභූතෙනා”ති වචනං ඉධ “තෙන සමයෙන වෙරඤ්ජායං විහරතී”ති එත්ථ හෙතුඅත්ථස්ස අධිප්පෙතභාවදීපනත්ථං වුත්තං। “සික්ඛාපදානි පඤ්ඤාපයන්තො හෙතුභූතෙන කරණභූතෙන සමයෙන විහාසි, සික්ඛාපදපඤ්ඤත්තිහෙතුඤ්ච අපෙක්ඛමානො හෙතුභූතෙන සමයෙන විහාසීති එවමෙත්ථ සම්බන්ධො කාතබ්බො”තිපි වදන්ති। <b>තදත්ථජොතනත්ථ</b>න්ති හෙතුඅත්ථස්ස කරණත්ථස්ස වා දීපනත්ථං। <b>ඉධා</b>ති ඉමස්මිං විනයෙ। <b>හොති චෙත්ථා</b>ති එත්ථ ඉමස්මිං පදෙසෙ යථාවුත්තත්ථසඞ්ගහවසෙන අයං ගාථා හොති। <b>අඤ්ඤත්රා</b>ති සුත්තාභිධම්මෙසු।
bod:<b>පොරාණා</b>ති අට්ඨකථාචරියා। <b>අභිලාපමත්තභෙදො</b>ති වචනමත්තෙන විසෙසො। තෙන සුත්තවිනයෙසු විභත්තිවිපරිණාමො කතොති දස්සෙති। <b>පරතො අත්ථං වණ්ණයිස්සාමා</b>ති පරතො “ඉතිපි සො භගවා”තිආදිනා ආගතට්ඨානෙ වණ්ණයිස්සාම। <b>වෙරඤ්ජාය</b>න්ති එත්ථ “බලිකරග්ගහණෙන ජනස්ස පීළාභාවතො නිද්දොසත්තා විගතො රජො අස්සාති <b>වෙරඤ්ජා,</b> සෙරිවාණිජජාතකෙ දෙවදත්තස්ස වෙරුප්පන්නපදෙසෙ කතත්තා වෙරං එත්ථ ජාතන්ති වෙරඤ්ජා, පවිට්ඨපවිට්ඨෙ නටසමජ්ජාදීහි ඛාදනීයභොජනීයාලඞ්කාරාදීහි ච විවිධෙහි උපකරණෙහි රඤ්ජනතො විවිධෙහි රඤ්ජයතීති වෙරඤ්ජා, පටිපක්ඛෙ අභිභවිත්වා කතභාවතො වෙරං අභිභවිත්වා ජාතාති වෙරඤ්ජා, වෙරඤ්ජස්ස නාම ඉසිනො අස්සමට්ඨානෙ කතත්තා වෙරඤ්ජා”ති එවමාදිනා කෙචි වණ්ණයන්ති। කිං ඉමිනා, නාමමත්තමෙතං තස්ස නගරස්සාති දස්සෙන්තො ආහ <b>“වෙරඤ්ජාති අඤ්ඤතරස්ස නගරස්සෙතං අධිවචන”</b>න්ති। <b>සමීපත්ථෙ භුම්මවචන</b>න්ති “ගඞ්ගායං ගාවො චරන්ති, කූපෙ ගග්ගකුල”න්තිආදීසු විය। <b>අවිසෙසෙනා</b>ති <pb M=1.203/> <pb V=1.180/> “පාතිමොක්ඛසංවරසංවුතො විහරති। පඨමං ඣානං උපසම්පජ්ජ විහරති। මෙත්තාසහගතෙන චෙතසා එකං දිසං ඵරිත්වා විහරති। සබ්බනිමිත්තානං අමනසිකාරා අනිමිත්තං චෙතොසමාධිං සමාපජ්ජිත්වා විහරතී”තිආදීසු විය සද්දන්තරසන්නිධානසිද්ධෙන විසෙසපරාමසනෙන විනා। අථ වා <b>අවිසෙසෙනා</b>ති න විසෙසෙන, විහාරභාවසාමඤ්ඤෙනාති අත්ථො।
bod:<b>ඉරියාපථ…පෙ॰… විහාරෙසූ</b>ති ඉරියාපථවිහාරො දිබ්බවිහාරො බ්රහ්මවිහාරො අරියවිහාරොති එතෙසු චතූසු විහාරෙසු। තත්ථ ඉරියනං පවත්තනං ඉරියා, කායප්පයොගො කායිකකිරියා। තස්සා පවත්තනුපායභාවතො ඉරියාය පථොති ඉරියාපථො, ඨානනිසජ්ජාදි। න හි ඨානනිසජ්ජාදීහි අවත්ථාහි විනා කඤ්චි කායිකකිරියං පවත්තෙතුං සක්කා। ඨානසමඞ්ගී වා හි කායෙන කිඤ්චි කරෙය්ය ගමනාදීසු අඤ්ඤතරසමඞ්ගී වාති। විහරණං, විහරති එතෙනාති වා විහාරො, ඉරියාපථොව විහාරො <b>ඉරියාපථවිහාරො,</b> සො ච අත්ථතො ඨානනිසජ්ජාදිආකාරප්පවත්තො චතුසන්තතිරූපප්පබන්ධොව। දිවි භවො දිබ්බො, තත්ථ බහුලප්පවත්තියා බ්රහ්මපාරිසජ්ජාදිදෙවලොකභවොති අත්ථො। තත්ථ යො දිබ්බානුභාවො තදත්ථාය සංවත්තතීති වා දිබ්බො, අභිඤ්ඤාභිනීහාරවසෙන මහාගතිකත්තා වා දිබ්බො, දිබ්බො ච සො විහාරො චාති <b>දිබ්බවිහාරො,</b> දිබ්බභාවාවහො වා විහාරො දිබ්බවිහාරො, මහග්ගතජ්ඣානානි। ආරුප්පසමාපත්තියොපි හි එත්ථෙව සඞ්ගහං ගච්ඡන්ති। <b>නෙත්තියං</b> පන “චතස්සො ආරුප්පසමාපත්තියො ආනෙඤ්ජවිහාරො”ති වුත්තං, තං මෙත්තාඣානාදීනං බ්රහ්මවිහාරතා විය තාසං භාවනාවිසෙසභාවං සන්ධාය වුත්තං। අට්ඨකථාසු පන දිබ්බභාවාවහසාමඤ්ඤතො තාපි “දිබ්බවිහාරා”ත්වෙව වුත්තා। බ්රහ්මානං විහාරා <b>බ්රහ්මවිහාරා,</b> බ්රහ්මානො වා විහාරා බ්රහ්මවිහාරා, හිතූපසංහරාදිවසෙන පවත්තියා බ්රහ්මභූතා සෙට්ඨභූතා විහාරාති අත්ථො, මෙත්තාඣානාදිකා චතස්සො අප්පමඤ්ඤායො। අරියා උත්තමා විහාරාති <b>අරියවිහාරා,</b> අනඤ්ඤසාධාරණත්තා අරියානං වා විහාරා අරියවිහාරා, චතස්සො ඵලසමාපත්තියො। විසෙසතො පන රූපාවචරචතුත්ථජ්ඣානං චතස්සො අප්පමඤ්ඤායො චතුත්ථජ්ඣානිකඵලසමාපත්ති ච භගවතො දිබ්බබ්රහ්මඅරියවිහාරා।
bod:<b>අඤ්ඤතරවිහාරසමඞ්ගීපරිදීපන</b>න්ති <pb M=1.204/> යථාවුත්තවිහාරෙසු අඤ්ඤතරවිහාරසමඞ්ගීභාවපරිදීපනං। භගවා හි ලොභදොසමොහුස්සන්නකාලෙ ලොකෙ තස්ස සකාය පටිපත්තියා විනයනත්ථං දිබ්බබ්රහ්මඅඅයවිහාරෙ උපසම්පජ්ජ විහරති। තථා හි යදා සත්තා කාමෙසු විප්පටිපජ්ජන්ති, තදා කිර භගවා දිබ්බෙන විහාරෙන විහරති තෙසං අලොභකුසලමූලුප්පාදනත්ථං “අප්පෙව <pb V=1.181/> නාම ඉමං පටිපත්තිං දිස්වා එත්ථ රුචිං උප්පාදෙන්තා කාමෙසු විරජ්ජෙය්යු”න්ති। යදා පන ඉස්සරියත්ථං සත්තෙසු විප්පටිපජ්ජන්ති, තදා පන බ්රහ්මවිහාරෙන විහරති තෙසං අදොසකුසලමූලුප්පාදනත්ථං “අප්පෙව නාම ඉමං පටිපත්තිං දිස්වා එත්ථ රුචිං උප්පාදෙත්වා අදොසෙන දොසං වූපසමෙය්යු”න්ති। යදා පන පබ්බජිතා ධම්මාධිකරණං විවදන්ති, තදා අරියවිහාරෙන විහරති තෙසං අමොහකුසලමූලුප්පාදනත්ථං “අප්පෙව නාම ඉමං පටිපත්තිං දිස්වා තත්ථ රුචිං උප්පාදෙත්වා අමොහෙන මොහං වූපසමෙය්යු”න්ති। එවඤ්ච කත්වා ඉමෙහි දිබ්බබ්රහ්මඅරියවිහාරෙහි සත්තානං විවිධං හිතසුඛං හරති උපහරති උපනෙති ජනෙති උප්පාදෙතීති “විහරතී”ති වුච්චති।
bod:ඉරියාපථවිහාරෙන පන න කදාචි න විහරති තං විනා අත්තභාවපරිහරණාභාවතො, තතොයෙව ච දිබ්බවිහාරාදීනම්පි සාධාරණො ඉරියාපථවිහාරොති ආහ <b>“ඉධ පනා”</b>තිආදි। <b>ඉරියාපථසමායොගපරිදීපන</b>න්ති ඉතරවිහාරසමායොගපරිදීපනස්ස විසෙසවචනස්ස අභාවතො ඉරියාපථසමායොගපරිදීපනස්ස ච අත්ථසිද්ධත්තා වුත්තං। අස්මිං පන පක්ඛෙ <b>විහරතී</b>ති එත්ථ <b>වි</b>-සද්දො විච්ඡෙදත්ථජොතනො, <b>හරතී</b>ති නෙති පවත්තෙතීති අත්ථො, විච්ඡින්දිත්වා හරතීති වුත්තං හොති। තත්ථ කස්ස කෙන විච්ඡින්දනං, කථං කස්ස පවත්තනන්ති අන්තොලීනචොදනං සන්ධායාහ <b>“සො හී”</b>තිආදි। <b>සො</b>ති භගවා। යදිපි භගවා එකෙනපි ඉරියාපථෙන චිරතරං කාලං අත්තභාවං පවත්තෙතුං සක්කොති, තථාපි උපාදින්නකසරීරස්ස නාම අයං සභාවොති දස්සෙතුං <b>“එකං ඉරියාපථබාධන”</b>න්තිආදි වුත්තං। <b>අපරිපතන්ත</b>න්ති අපතන්තං। යස්මා පන භගවා යත්ථ කත්ථචි වසන්තො විනෙය්යානං ධම්මං දෙසෙන්තො නානාසමාපත්තීහි ච කාලං වීතිනාමෙන්තො වසතීති සත්තානං අත්තනො ච විවිධං හිතසුඛං හරති උපනෙති, තස්මා විවිධං හරතීති විහරතීති එවම්පෙත්ථ අත්ථො වෙදිතබ්බො।
bod:<b>නළෙරුපුචිමන්දමූලෙ</b>ති <pb M=1.205/> එත්ථ වණ්ණයන්ති – <b>නළෙරූ</b>ති තස්මිං රුක්ඛෙ අධිවත්ථයක්ඛස්සෙතං අධිවචනං, තස්මා තෙන අධිවත්ථො පුචිමන්දො “නළෙරුස්ස පුචිමන්දො නළෙරුපුචිමන්දො”ති වුච්චති। අථ වා නළෙ රුහත්තා ජාතත්තා නළෙරු। සුසිරමෙත්ථ නළසද්දෙන වුච්චති, තස්මා රුක්ඛසුසිරෙ ජාතත්තා නළෙරු ච සො පුචිමන්දො චාති නළෙරුපුචිමන්දොති වුච්චති। නළවනෙ රුහත්තා ජාතත්තා වා නළෙරු। නළවනෙ කිර සො පුචිමන්දරුක්ඛො ජාතො। උරුනළො පුචිමන්දො නළෙරුපුචිමන්දො। උරුසද්දො චෙත්ථ මහන්තපරියායො, නළසද්දො සුසිරපරියායො, තස්මා මහන්තෙන සුසිරෙන සමන්නාගතො පුචිමන්දො නළෙරුපුචිමන්දොති වුච්චතීති। ආචරියො පන කිමෙත්ථ බහුභාසිතෙනාති එකමෙවත්ථං දස්සෙන්තො <b>“නළෙරු නාම යක්ඛො”</b>තිආදිමාහ।
bod:මූල-සද්දො එත්ථ සමීපවචනො අධිප්පෙතො, න මූලමූලාදීසු වත්තමානොති දස්සෙන්තො ආහ <b>“මූලන්ති සමීප”</b>න්තිආදි। නිප්පරියායෙන සාඛාදිමතො සඞ්ඝාතස්ස සුප්පතිට්ඨිතභාවසාධනෙ අවයවවිසෙසෙ <pb V=1.182/> පවත්තමානො මූලසද්දො යස්මා තංසදිසෙසු තන්නිස්සයෙ පදෙසෙ ච රුළ්හීවසෙන පරියායතො පවත්තති, තස්මා “මූලානි උද්ධරෙය්යා”ති එත්ථ නිප්පරියායතො මූලං අධිප්පෙතන්ති එකෙන මූලසද්දෙන විසෙසෙත්වා ආහ <b>“මූලමූලෙ දිස්සතී”</b>ති යථා “දුක්ඛදුක්ඛං, රූපරූප”න්ති ච। <b>අසාධාරණහෙතුම්හී</b>ති අසාධාරණකාරණෙ। ලොභො හි ලොභසහගතඅකුසලචිත්තුප්පාදස්සෙව හෙතුත්තා අසාධාරණො, තස්මා ලොභසහගතචිත්තුප්පාදානමෙව ආවෙණිකෙ නෙසං සුප්පතිට්ඨිතභාවසාධනතො මූලට්ඨෙන උපකාරකෙ පච්චයධම්මවිසෙසෙති අත්ථො। අථ වා යථා අලොභාදයො කුසලාබ්යාකතසාධාරණා, ලොභාදයො පන තථා න හොන්ති අකුසලස්සෙව සාධාරණත්තාති අසාධාරණකාරණං। අථ වා <b>ආදීසූ</b>ති එත්ථ <b>ආදි</b>-සද්දෙන අලොභාදීනම්පි කුසලාබ්යාකතමූලානං සඞ්ගහො දට්ඨබ්බො। තෙසුපි හි අලොභාදිකුසලමූලං අකුසලාබ්යාකතෙහි අසාධාරණත්තා අසාධාරණකාරණං, තථා අලොභාදිඅබ්යාකතමූලම්පි ඉතරද්වයෙහි අසාධාරණත්තාති। <b>නිවාතෙ</b>ති වාතරහිතෙ පදෙසෙ, වාතස්ස අභාවෙ වා। <b>පතන්තී</b>ති නිපතන්ති, අයමෙව වා පාඨො। <b>රමණීයො</b>ති මනුඤ්ඤො। <b>පාසාදිකො</b>ති පසාදාවහො, පසාදජනකොති අත්ථො। ආධිපච්චං කුරුමානො වියාති සම්බන්ධො।
bod:<b>තත්ථා</b>ති <pb M=1.206/> “තෙන සමයෙන බුද්ධො භගවා වෙරඤ්ජායං විහරති නළෙරුපුචිමන්දමූලෙ”ති යං වුත්තං, තත්ථ। <b>සියා</b>ති කස්සචි එවං පරිවිතක්කො සියා, වක්ඛමානාකාරෙන කදාචි චොදෙය්ය වාති අත්ථො। <b>යදි තාව භගවා</b>තිආදීසු චොදකස්සායමධිප්පායො – “පාටලිපුත්තෙ පාසාදෙ වසතී”තිආදීසු විය අධිකරණාධිකරණං යදි භවෙය්ය, තදා “වෙරඤ්ජායං විහරති නළෙරුපුචිමන්දමූලෙ”ති අධිකරණද්වයනිද්දෙසො යුත්තො සියා, ඉමෙසං පන භින්නදෙසත්තා න යුත්තො උභයනිද්දෙසොති। <b>අථ තත්ථ විහරතී</b>ති යදි නළෙරුපුචිමන්දමූලෙ විහරති। <b>න වත්තබ්බ</b>න්ති නානාඨානභූතත්තා වෙරඤ්ජානළෙරුපුචිමන්දමූලානං “තෙන සමයෙනා”ති ච වුත්තත්තාති අධිප්පායො। ඉදානි චොදකො තමෙව අත්තනො අධිප්පායං <b>“න හි සක්කා”</b>තිආදිනා විවරති। වෙරඤ්ජානළෙරුපුචිමන්දමූලානං භූමිභාගවසෙන භින්නත්තායෙව හි න සක්කා උභයත්ථ තෙනෙව සමයෙන විහරිතුං, “උභයත්ථ තෙනෙව සමයෙනා”ති ච වුත්තත්තා නානාසමයෙ විහාරො අවාරිතොති වෙදිතබ්බො।
bod:ඉතරො සබ්බමෙතං අවිපරීතමත්ථං අජානන්තෙන තයා වුත්තන්ති දස්සෙන්තො <b>“න ඛො පනෙතං එවං දට්ඨබ්බ”</b>න්තිආදිමාහ। තත්ථ <b>එත</b>න්ති “වෙරඤ්ජායං විහරති නළෙරුපුචිමන්දමූලෙ”ති එතං වචනං। <b>එව</b>න්ති “යදි තාව භගවා”තිආදිනා යං තං භවතා චොදිතං, තං අත්ථතො එවං න ඛො පන දට්ඨබ්බං, න උභයත්ථ අපුබ්බං අචරිමං විහාරදස්සනත්ථන්ති අත්ථො। ඉදානි අත්තනා යථාධිප්පෙතං <pb V=1.183/> අවිපරීතමත්ථං තස්ස ච පටිකච්චෙව වුත්තභාවං තෙන ච අප්පටිවිද්ධතං පකාසෙන්තො <b>“නනු අවොචුම්හ සමීපත්ථෙ භුම්මවචන”</b>න්තිආදිමාහ। <b>ගොයූථානී</b>ති ගොමණ්ඩලානි। එවම්පි නළෙරුපුචිමන්දමූලෙ විහරතිච්චෙව වත්තබ්බං, න වෙරඤ්ජායන්ති, තස්මා සමීපාධිකරණත්ථවසෙන උභයථා නිදානකිත්තනෙ කිං පයොජනන්ති චොදනං මනසි නිධායාහ <b>“ගොචරගාමනිදස්සනත්ථ”</b>න්තිආදි। <b>අස්සා</b>ති භගවතො।
bod:අවස්සඤ්චෙත්ථ ගොචරගාමකිත්තනං කත්තබ්බං। යථා හි නළෙරුපුචිමන්දමූලකිත්තනං පබ්බජිතානුග්ගහකරණාදිඅනෙකප්පයොජනං, එවං ගොචරගාමකිත්තනම්පි ගහට්ඨානුග්ගහකරණාදිවිවිධප්පයොජනන්ති දස්සෙන්තො <b>“වෙරඤ්ජාකිත්තනෙනා”</b>තිආදිමාහ। තත්ථ <b>ගහට්ඨානුග්ගහකරණ</b>න්ති තෙසං තත්ථ පච්චයග්ගහණෙන උපසඞ්කමනපයිරුපාසනාදීනං ඔකාසදානෙන ධම්මදෙසනාය සරණෙසු <pb M=1.207/> සීලෙසු ච පතිට්ඨාපනෙන යථූපනිස්සයං උපරිවිසෙසාධිගමාවහනෙන ච ගහට්ඨානං අනුග්ගහකරණං। <b>පබ්බජිතානුග්ගහකරණ</b>න්ති උග්ගහපරිපුච්ඡානං කම්මට්ඨානානුයොගස්ස ච අනුරූපවසනට්ඨානපරිග්ගහෙනෙත්ථ පබ්බජිතානං අනුග්ගහකරණං।
bod:පච්චයග්ගහණෙනෙව පච්චයපරිභොගසිද්ධිතො ආහ <b>“තථා පුරිමෙන…පෙ॰… විවජ්ජන</b>න්ති। තත්ථ <b>පුරිමෙනා</b>ති වෙරඤ්ජාවචනෙන। ආහිතො අහංමානො එත්ථාති අත්තා, අත්තභාවො। තස්ස කිලමථො කිලන්තභාවො අත්තකිලමථො, අත්තපීළා අත්තදුක්ඛන්ති වුත්තං හොති, තස්ස අනුයොගො කරණං අත්තකිලමථානුයොගො, උපවාසකණ්ටකාපස්සයසෙය්යාදිනා අත්තනො දුක්ඛුප්පාදනන්ති වුත්තං හොති। තස්ස විවජ්ජනං <b>අත්තකිලමථානුයොගවිවජ්ජනං</b>। අන්තොගාමෙ වසන්තානං අනිච්ඡන්තානම්පි විසභාගරූපාදිආරම්මණදස්සනාදිසම්භවතො බහිගාමෙ පතිරූපට්ඨානෙ වසන්තානං තදභාවතො ආහ <b>“පච්ඡිමෙන වත්ථුකාමප්පහානතො”</b>තිආදි। තත්ථ <b>පච්ඡිමෙනා</b>ති නළෙරුපුචිමන්දමූලවචනෙන। කිලෙසකාමස්ස වත්ථුභූතත්තා රූපාදයො පඤ්ච කාමගුණා වත්ථුකාමො, තස්ස පහානං <b>වත්ථුකාමප්පහානං। කාමසුඛල්ලිකානුයොගවිවජ්ජනුපායදස්සන</b>න්ති වත්ථුකාමෙසු කිලෙසකාමසංයුත්තස්ස සුඛස්ස යොගො අනුයොගො අනුභවො, තස්ස පරිවජ්ජනෙ උපායදස්සනං।
bod:සයමෙව ගොචරගාමං උපසඞ්කමිත්වා අත්තනො ධම්මස්සවනානුරූපභබ්බපුග්ගලානං දස්සනතො ධම්මදෙසනාය කාලො සම්පත්තො නාම හොතීති ධම්මදෙසනාය අභියොගො විඤ්ඤායතීති ආහ <b>“පුරිමෙන ච ධම්මදෙසනාභියොග”</b>න්ති। ධම්මදෙසනාය සඋස්සාහභාවො <b>ධම්මදෙසනාභියොගො</b>। බහිගාමෙ විවිත්තොකාසෙ වසන්තස්ස ආකිණ්ණවිහාරාභාවතො කායවිවෙකාදීසු අධිමුත්ති තප්පොණතා විඤ්ඤායතීති ආහ <b>“පච්ඡිමෙන විවෙකාධිමුත්ති”</b>න්ති।
bod:ධම්මදෙසනාභියොගවිවෙකාධිමුත්තීනං <pb V=1.184/> හෙතුභූතා එව කරුණාපඤ්ඤා ධම්මදෙසනාය උපගමනස්ස තතො අපගමනස්ස කාරණභූතා හොන්තීති ආහ <b>“පුරිමෙන කරුණාය උපගමන”</b>න්තිආදි। කරුණාපඤ්ඤායෙව හි අනන්තරදුකස්ස හෙතූ හොන්ති। එතෙන ච කරුණාය උපගමනං න ලාභාදිනිමිත්තං <pb M=1.208/>, පඤ්ඤාය අපගමනං න විරොධාදිනිමිත්තන්ති උපගමනාපගමනානං නිරුපක්කිලෙසතං විභාවිභන්ති දට්ඨබ්බං। <b>අධිමුත්තත</b>න්ති තන්නින්නභාවං। <b>නිරුපලෙපන</b>න්ති අනුපලෙපනං අනල්ලීයනං।
bod:<b>ධම්මිකසුඛාපරිච්චාගනිමිත්ත</b>න්ති එත්ථ ධම්මිකසුඛං නාම අනවජ්ජසුඛං। තඤ්හි ධම්මිකං ලාභං පටිච්ච උප්පන්නත්තා “ධම්මිකසුඛ”න්ති වුච්චති। උත්තරිමනුස්සධම්මාභියොගනිමිත්තං ඵාසුවිහාරන්ති සම්බන්ධො। <b>මනුස්සානං උපකාරබහුලත</b>න්ති පච්චයපටිග්ගහණධම්මදෙසනාදිවසෙන උපකාරබහුලතං। <b>දෙවතානං</b> උපකාරබහුලතං ජනවිවිත්තතාය। පචුරජනවිවිත්තඤ්හි ඨානං දෙවා උපසඞ්කමිතබ්බං මඤ්ඤන්ති। <b>ලොකෙ සංවඩ්ඪභාව</b>න්ති ආමිසොපභොගෙන සංවඩ්ඪිතභාවං।
bod:<b>එකපුග්ගලො</b>ති එත්ථ (අ॰ නි॰ අට්ඨ॰ 1.1.170) <b>එකො</b>ති දුතියාදිපටික්ඛෙපත්ථො ගණනපරිච්ඡෙදො। <b>පුග්ගලො</b>ති සම්මුතිකථා, න පරමත්ථකථා। බුද්ධස්ස හි භගවතො දුවිධා දෙසනා සම්මුතිදෙසනා පරමත්ථදෙසනා චාති। අයමත්ථො පන හෙට්ඨා විත්ථාරිතොවාති ඉධ න වුච්චති। එකො ච සො පුග්ගලො චාති එකපුග්ගලො। කෙනට්ඨෙන එකපුග්ගලො? අසදිසට්ඨෙන ගුණවිසිට්ඨට්ඨෙන අසමසමට්ඨෙන। සො හි දසන්නං පාරමීනං පටිපාටියා ආවජ්ජනං ආදිං කත්වා බොධිසම්භාරගුණෙහි චෙව බුද්ධගුණෙහි ච සෙසමහාජනෙන අසදිසොති <b>අසදිසට්ඨෙන</b>පි එකපුග්ගලො। යෙ චස්ස තෙ ගුණා, තෙපි අඤ්ඤසත්තානං ගුණෙහි විසිට්ඨාති <b>ගුණවිසිට්ඨට්ඨෙන</b>පි එකපුග්ගලො। පුරිමකා සම්මාසම්බුද්ධා සබ්බසත්තෙහි අසමා, තෙහි සද්ධිං අයමෙව එකො රූපකායගුණෙහි චෙව නාමකායගුණෙහි ච සමොති <b>අසමසමට්ඨෙන</b>පි එකපුග්ගලො। <b>ලොකෙ</b>ති සත්තලොකෙ।
bod:<b>උප්පජ්ජමානො උප්පජ්ජතී</b>ති ඉදං පන උභයම්පි විප්පකතවචනමෙව। උප්පජ්ජන්තො බහුජනහිතත්ථාය උප්පජ්ජති, න අඤ්ඤෙන කාරණෙනාති එවං පනෙත්ථ අත්ථො වෙදිතබ්බො। එවරූපඤ්චෙත්ථ ලක්ඛණං න සක්කා එතං අඤ්ඤෙන සද්දලක්ඛණෙන පටිබාහිතුං। අපිච උප්පජ්ජමානො නාම, උප්පජ්ජති නාම, උප්පන්නො නාමාති අයමෙත්ථ භෙදො වෙදිතබ්බො। එස හි දීපඞ්කරපාදමූලතො ලද්ධබ්යාකරණො බුද්ධකාරකධම්මෙ පරියෙසන්තො දස පාරමියො දිස්වා “ඉමෙ ධම්මා මයා පූරෙතබ්බා”ති කතසන්නිට්ඨානො දානපාරමිං <pb M=1.209/> පූරෙන්තොපි <b>උප්පජ්ජමානො</b> නාම। සීලපාරමිං…පෙ॰… උපෙක්ඛාපාරමින්ති ඉමා දස පාරමියො පූරෙන්තොපි, දස උපපාරමියො පූරෙන්තොපි <pb V=1.185/> උප්පජ්ජමානො නාම। දස පරමත්ථපාරමියො පූරෙන්තොපි උප්පජ්ජමානො නාම। පඤ්ච මහාපරිච්චාගෙ පරිච්චජන්තොපි උප්පජ්ජමානො නාම। ඤාතත්ථචරියං ලොකත්ථචරියං බුද්ධත්ථචරියං පූරයමානොපි උප්පජ්ජමානො නාම। කප්පසතසහස්සාධිකානි චත්තාරි අසඞ්ඛ්යෙය්යානි බුද්ධකාරකෙ ධම්මෙ මත්ථකං පාපෙන්තොපි උප්පජ්ජමානො නාම। වෙස්සන්තරත්තභාවං පහාය තුසිතපුරෙ පටිසන්ධිං ගහෙත්වා සට්ඨිවස්සසතසහස්සාධිකා සත්තපණ්ණාස වස්සකොටියො තිට්ඨන්තොපි උප්පජ්ජමානො නාම। දෙවතාහි යාචිතො පඤ්ච මහාවිලොකනානි විලොකෙත්වා මායාදෙවියා කුච්ඡිස්මිං පටිසන්ධිං ගණ්හන්තොපි, අනූනාධිකෙ දස මාසෙ ගබ්භවාසං වසන්තොපි උප්පජ්ජමානො නාම। එකූනතිංස වස්සානි අගාරමජ්ඣෙ තිට්ඨන්තොපි උප්පජ්ජමානො නාම। කාමෙසු ආදීනවං නෙක්ඛම්මෙ ච ආනිසංසං දිස්වා රාහුලභද්දස්ස ජාතදිවසෙ ඡන්නසහායො කණ්ඩකං අස්සවරමාරුය්හ නික්ඛමන්තොපි උප්පජ්ජමානො නාම। තීණි රජ්ජානි අතික්කමන්තො අනොමනදිතීරෙ පබ්බජන්තොපි උප්පජ්ජමානො නාම। ඡබ්බස්සානි මහාපධානං කරොන්තොපි උප්පජ්ජමානො නාම। පරිපාකගතෙ ඤාණෙ ඔළාරිකං ආහාරං ආහරන්තොපි උප්පජ්ජමානො නාම। සායන්හසමයෙ විසාඛපුණ්ණමායං මහාබොධිමණ්ඩං ආරුය්හ මාරබලං විධමෙත්වා පඨමයාමෙ පුබ්බෙනිවාසං අනුස්සරිත්වා මජ්ඣිමයාමෙ දිබ්බචක්ඛුං පරිසොධෙත්වා පච්ඡිමයාමසමනන්තරෙ ද්වාදසඞ්ගං පටිච්චසමුප්පාදං අනුලොමපටිලොමතො සම්මසිත්වා සොතාපත්තිමග්ගං පටිවිජ්ඣන්තොපි උප්පජ්ජමානො නාම। සොතාපත්තිඵලක්ඛණෙපි සකදාගාමිඵලක්ඛණෙපි අනාගාමිඵලක්ඛණෙපි උප්පජ්ජමානො නාම। අරහත්තමග්ගක්ඛණෙ පන <b>උප්පජ්ජති</b> නාම। අරහත්තඵලක්ඛණෙ <b>උප්පන්නො</b> නාම। බුද්ධානඤ්හි සාවකානං විය න පටිපාටියා ඉද්ධිවිධඤාණාදීනි උප්පජ්ජන්ති, සහෙව පන අරහත්තමග්ගෙන සකලොපි සබ්බඤ්ඤුතඤ්ඤාණාදි ගුණරාසි ආගතොව නාම හොති, තස්මා නිබ්බත්තසබ්බකිච්චත්තා අරහත්තඵලක්ඛණෙ උප්පන්නො නාම හොති। ඉමස්මිම්පි සුත්තෙ අරහත්තඵලක්ඛණංයෙව සන්ධාය “උප්පජ්ජතී”ති වුත්තං। උප්පන්නො හොතීති අයඤ්හෙත්ථ අත්ථො।
bod:<b>බහුජනහිතායා</b>ති මහාජනස්ස හිතත්ථාය උප්පජ්ජති। <b>බහුජනසුඛායා</b>ති මහාජනස්ස සුඛත්ථාය උප්පජ්ජති। <b>ලොකානුකම්පායා</b>ති සත්තලොකස්ස <pb M=1.210/> අනුකම්පං පටිච්ච උප්පජ්ජති। කතරසත්තලොකස්සාති? යො තථාගතස්ස ධම්මදෙසනං සුත්වා අමතපානං පිවි, ධම්මං පටිවිජ්ඣි, තස්ස। භගවතා හි මහාබොධිමණ්ඩෙ සත්තසත්තාහං වීතිනාමෙත්වා බොධිමණ්ඩා ඉසිපතනං ආගම්ම “ද්වෙමෙ, භික්ඛවෙ, අන්තා පබ්බජිතෙන න සෙවිතබ්බා”ති ධම්මචක්කප්පවත්තනසුත්තන්තෙ (සං॰ නි॰ 3.5; මහාව॰ 13) දෙසිතෙ ආයස්මතා අඤ්ඤාසිකොණ්ඩඤ්ඤත්ථෙරෙන සද්ධිං අට්ඨාරසකොටිසඞ්ඛා බ්රහ්මානො අමතපානං පිවිංසු, එතස්ස සත්තලොකස්ස අනුකම්පාය උප්පන්නො। පඤ්චමදිවසෙ අනත්තලක්ඛණසුත්තන්තපරියොසානෙ පඤ්චවග්ගියත්ථෙරා අරහත්තෙ පතිට්ඨහිංසු, එතස්සපි සත්තලොකස්ස අනුකම්පාය <pb V=1.186/> උප්පන්නො। තතො යසදාරකප්පමුඛෙ පඤ්චපණ්ණාස පුරිසෙ අරහත්තෙ පතිට්ඨාපෙසි, තතො කප්පාසිකවනසණ්ඩෙ තිංස භද්දවග්ගියෙ තයො මග්ගෙ ච ඵලානි ච සම්පාපෙසි, එතස්සපි සත්තලොකස්ස අනුකම්පාය උප්පන්නො। ගයාසීසෙ ආදිත්තපරියායපරියොසානෙ (සං॰ නි॰ 4.28; මහාව॰ 54) ජටිලසහස්සං අරහත්තෙ පතිට්ඨාපෙසි, තතො ලට්ඨිවනෙ බිම්බිසාරප්පමුඛා එකාදස නහුතා බ්රාහ්මණගහපතිකා සත්ථු ධම්මදෙසනං සුත්වා සොතාපත්තිඵලෙ පතිට්ඨහිංසු, එකං නහුතං සරණෙසු පතිට්ඨිතං। තිරොකුට්ටඅනුමොදනාවසානෙ (ඛු॰ පා॰ 7. 1 ආදයො) චතුරාසීතියා පාණසහස්සෙහි අමතපානං පීතං। සුමනමාලාකාරසමාගමෙ චතුරාසීතියා, ධනපාලසමාගමෙ දසහි පාණසහස්සෙහි, ඛදිරඞ්ගාරජාතකසමාගමෙ චතුරාසීතියා පාණසහස්සෙහි, ජම්බුකආජීවකසමාගමෙ චතුරාසීතියාව, ආනන්දසෙට්ඨිසමාගමෙ චතුරාසීතියාව පාණසහස්සෙහි අමතපානං පීතං। පාසාණකචෙතියෙ පාරායනසුත්තකථාදිවසෙ (සු॰ නි॰ 982 ආදයො) චුද්දස කොටියො අමතපානං පිවිංසු। යමකපාටිහාරියදිවසෙ වීසති පාණකොටියො, තාවතිංසභවනෙ පණ්ඩුකම්බලසිලායං නිසීදිත්වා මාතරං කායසක්ඛිං කත්වා සත්තප්පකරණං අභිධම්මං දෙසෙන්තස්ස අසීති පාණකොටියො, දෙවොරොහණෙ තිංස පාණකොටියො, සක්කපඤ්හසුත්තන්තෙ (දී॰ නි॰ 2.344 ආදයො) අසීති දෙවසහස්සානි අමතපානං පිවිංසු। මහාසමයසුත්තන්තෙ (දී॰ නි॰ 2.331 ආදයො) මඞ්ගලසුත්තෙ (ඛු॰ පා॰ 5.1 ආදයො; සු॰ නි॰ මඞ්ගලසුත්ත) චූළරාහුලොවාදෙ (ම॰ නි॰ 3.416 ආදයො) සමචිත්තපටිපදායාති (අ॰ නි॰ 2.33) ඉමෙසු චතූසු ඨානෙසු අභිසමයප්පත්තසත්තානං පරිච්ඡෙදො නත්ථි, එතස්සපි සත්තලොකස්ස අනුකම්පාය උප්පන්නොති। යාවජ්ජදිවසා ඉතො <pb M=1.211/> පරම්පි අනාගතෙ ඉමං සාසනං නිස්සාය සග්ගමොක්ඛමග්ගෙ පතිට්ඨහන්තානං වසෙනපි අයමත්ථො වෙදිතබ්බො।
bod:<b>දෙවමනුස්සාන</b>න්ති න කෙවලං දෙවමනුස්සානංයෙව, අවසෙසානං නාගසුපණ්ණාදීනම්පි අත්ථාය හිතාය සුඛායෙව උප්පන්නො। සහෙතුකපටිසන්ධිකෙ පන මග්ගඵලසච්ඡිකිරියාය භබ්බෙ පුග්ගලෙ දස්සෙතුං එවං වුත්තං। තස්මා එතෙසම්පි අත්ථත්ථාය හිතත්ථාය සුඛත්ථායෙව උප්පන්නොති වෙදිතබ්බො।
bod:<b>කතමො එකපුග්ගලො</b>ති කථෙතුකම්යතාපුච්ඡා। ඉදානි තාය පුච්ඡාය පුට්ඨං එකපුග්ගලං විභාවෙන්තො <b>“තථාගතො අරහං සම්මාසම්බුද්ධො”</b>ති ආහ। <b>තදත්ථපරිනිප්ඵාදන</b>න්ති ලොකත්ථනිප්ඵාදනං, බුද්ධකිච්චසම්පාදනන්ති අත්ථො। <b>පඨමං ලුම්බිනීවනෙ දුතියං බොධිමණ්ඩෙ</b>ති ලුම්බිනීවනෙ රූපකායෙන ජාතො, බොධිමණ්ඩෙ ධම්මකායෙන। <b>එවමාදිනා</b>ති <b>ආදි</b>-සද්දෙන වෙරඤ්ජාකිත්තනතො රූපකායස්ස අනුග්ගණ්හනං දස්සෙති, නළෙරුපුචිමන්දමූලකිත්තනතො ධම්මකායස්ස। තථා පුරිමෙන පරාධීනකිරියාකරණං, දුතියෙන අත්තාධීනකිරියාකරණං। පුරිමෙන වා කරුණාකිච්චං, ඉතරෙන පඤ්ඤාකිච්චං <pb V=1.187/>, පුරිමෙන චස්ස පරමාය අනුකම්පාය සමන්නාගමං, පච්ඡිමෙන පරමාය උපෙක්ඛාය සමන්නාගමන්ති එවමාදිං සඞ්ගණ්හාති।
bod:<b>පච්ඡිමකො</b>ති ගුණෙන පච්ඡිමකො। ආනන්දත්ථෙරං සන්ධායෙතං වුත්තං। <b>සඞ්ඛ්යායපී</b>ති ගණනතොපි। දිට්ඨිසීලසාමඤ්ඤෙන සංහතත්තා සඞ්ඝොති ඉමමත්ථං විභාවෙන්තො ආහ <b>“දිට්ඨිසීලසාමඤ්ඤසඞ්ඛාතසඞ්ඝාතෙන සමණගණෙනා”</b>ති। එත්ථ පන “යායං දිට්ඨි අරියා නිය්යානිකා නිය්යාති තක්කරස්ස සම්මා දුක්ඛක්ඛයාය, තථාරූපාය දිට්ඨියා දිට්ඨිසාමඤ්ඤගතො විහරතී”ති (දී॰ නි॰ 3.324, 356, ම॰ නි॰ 1.492; 3.54) එවං වුත්තාය දිට්ඨියා, “යානි තානි සීලානි අඛණ්ඩානි අච්ඡිද්දානි අසබලානි අකම්මාසානි භුජිස්සානි විඤ්ඤුප්පසත්ථානි අපරාමට්ඨානි සමාධිසංවත්තනිකානි, තථාරූපෙසු සීලෙසු සීලසාමඤ්ඤගතො විහරතී”ති (දී॰ නි॰ 3.324; 356; ම॰ නි॰ 1.492; 3.54) එවං වුත්තානඤ්ච සීලානං සාමඤ්ඤසඞ්ඛාතෙන සඞ්ඝතො සඞ්ඝටිතො සමෙතොති <b>දිට්ඨිසීලසාමඤ්ඤසඞ්ඛාතසඞ්ඝාතො,</b> සමණගණො। දිට්ඨිසීලසාමඤ්ඤෙන සංහතොති වුත්තං හොති। තථා හි “අට්ඨානමෙතං, භික්ඛවෙ, අනවකාසො, යං දිට්ඨිසම්පන්නො පුග්ගලො සඤ්චිච්ච පාණං ජීවිතා වොරොපෙය්ය, නෙතං ඨානං විජ්ජතී”ති <pb M=1.212/> ආදිවචනතො දිට්ඨිසීලානං නියතසභාවත්තා සොතාපන්නාපි අඤ්ඤමඤ්ඤං දිට්ඨිසීලසාමඤ්ඤෙන සංහතා, පගෙව සකදාගාමිආදයො। අරියපුග්ගලා හි යත්ථ කත්ථචි දූරෙ ඨිතාපි අත්තනො ගුණසාමග්ගියා සංහතායෙව। “තථාරූපාය දිට්ඨියා දිට්ඨිසාමඤ්ඤගතො විහරති (දී॰ නි॰ 3.324, 356; ම॰ නි॰ 1.492; 3.54), තථාරූපෙසු සීලෙසු සීලසාමඤ්ඤගතො විහරතී”ති (දී॰ නි॰ 3.324, 356; ම॰ නි॰ 1.492; 3.54) වචනතො පුථුජ්ජනානම්පි දිට්ඨිසීලසාමඤ්ඤෙන සංහතභාවො ලබ්භතියෙව, ඉධ පන අරියසඞ්ඝොයෙව අධිප්පෙතො “යො තත්ථ පච්ඡිමකො, සො සොතාපන්නො”ති වචනතො। <b>එතෙනා</b>ති “පඤ්චමත්තෙහි භික්ඛුසතෙහී”ති එතෙන වචනෙන। <b>අස්සා</b>ති පඤ්චමත්තස්ස භික්ඛුසතස්ස। <b>නිරබ්බුදො</b>තිආදීනං වචනත්ථො පරතො එව ආවි භවිස්සති।
bod:<b>අස්සොසී</b>ති එත්ථ සවනමුපලබ්භොති ආහ <b>“අස්සොසීති සුණි උපලභී”</b>ති, අඤ්ඤාසීති අත්ථො। සො චායමුපලබ්භො සවනවසෙනෙවාති ඉමමත්ථං දස්සෙන්තො ආහ <b>“සොතද්වාරසම්පත්තවචනනිග්ඝොසානුසාරෙන අඤ්ඤාසී”</b>ති। අවධාරණඵලත්තා සද්දප්පයොගස්ස සබ්බම්පි වාක්යං අන්තොගධාවධාරණන්ති ආහ <b>“ඛොති පදපූරණමත්තෙ නිපාතො”</b>ති। <b>අවධාරණත්ථෙ</b>ති පන ඉමිනා අන්තොගධාවධාරණෙපි සබ්බස්මිං වාක්යෙ ඉට්ඨතොවධාරණත්ථං ඛොසද්දග්ගහණන්ති දස්සෙති। තමෙව ඉට්ඨතොවධාරණං දස්සෙන්තො ආහ <b>“තත්ථ අවධාරණත්ථෙනා”</b>තිආදි। අථ පදපූරණත්ථෙන ඛොසද්දෙන කිංපයොජනන්ති <pb V=1.188/> ආහ <b>“පදපූරණෙන පන බ්යඤ්ජනසිලිට්ඨතාමත්තමෙවා”</b>ති। “අස්සොසී”ති හි පදං ඛොසද්දෙ ගහිතෙ තෙන ඵුල්ලිතමණ්ඩිතවිභූසිතං විය හොන්තං පූරිතං නාම හොති, තෙන ච පුරිමපච්ඡිමපදානි සිලිට්ඨානි හොන්ති, න තස්මිං අග්ගහිතෙ, තස්මා පදපූරණෙන බ්යඤ්ජනසිලිට්ඨතාමත්තමෙව පයොජනං। <b>මත්ත</b>-සද්දො චෙත්ථ විසෙසනිවත්තිඅත්ථො, තෙනස්ස අනත්ථන්තරදීපනතං දස්සෙති, <b>එව</b>-සද්දෙන පන බ්යඤ්ජනසිලිට්ඨතාය එකන්තිකතං।
bod:<b>වෙරඤ්ජො</b>ති එත්ථ සද්දලක්ඛණානුසාරෙන අත්ථං දස්සෙන්තො ආහ <b>“වෙරඤ්ජායං ජාතො”</b>තිආදි। <b>බ්රහ්මං අණතී</b>ති එත්ථ <b>බ්රහ්ම</b>න්ති වෙදො වුච්චති, සො පන මන්තබ්රහ්මකප්පවසෙන තිවිධො। තත්ථ මන්තා පධානමූලභාවතොයෙව අට්ඨකාදීහි පවුත්තා, ඉතරෙ පන තන්නිස්සයෙන ජාතා, තෙන <pb M=1.213/> පධානස්සෙව ගහණං। <b>මන්තෙ සජ්ඣායතී</b>ති ඉරුවෙදාදිකෙ මන්තසත්ථෙ සජ්ඣායතීති අත්ථො। ඉරුවෙදාදයො හි ගුත්තභාසිතබ්බතාය “මන්තා”ති වුච්චන්ති। <b>ඉදමෙව හී</b>ති අවධාරණෙන බ්රහ්මතො ජාතොතිආදිකං නිරුත්තිං පටික්ඛිපති। <b>ජාතිබ්රාහ්මණාන</b>න්ති ඉමිනා අඤ්ඤෙපි බ්රාහ්මණා අත්ථීති දස්සෙති। දුවිධා හි බ්රාහ්මණා ජාතිබ්රාහ්මණා විසුද්ධිබ්රාහ්මණා චාති। ඉදානි තත්ථ විසුද්ධිබ්රාහ්මණානං නිරුත්තිං දස්සෙන්තො ආහ <b>“අරියා පනා”</b>තිආදි।
bod:<b>සමිතපාපත්තා</b>ති අච්චන්තං අනවසෙසතො සවාසනං සමිතපාපත්තා। එවඤ්හි බාහිරකඅවීතරාගසෙක්ඛාසෙක්ඛපාපසමණතො භගවතො පාපසමණං විසෙසිතං හොති। වුත්තමෙවත්ථං උදාහරණෙන විභාවෙන්තො ආහ <b>“වුත්තඤ්හෙත”</b>න්තිආදි। එත්ථ පන <b>“බාහිතපාපොති බ්රාහ්මණො, සමිතපාපත්තා සමණොති වුච්චතී</b>ති ඉදං භින්නගාථාසන්නිස්සිතපදද්වයං එකතො ගහෙත්වා වුත්ත”න්ති වදන්ති। වුත්තඤ්හෙතං තීසුපි <b>ගණ්ඨිපදෙසු</b> “සමිතත්තා හි පාපානං, සමණොති පවුච්චතීති ඉදං වචනං ගහෙත්වා ‘සමිතත්තා සමණොති වුච්චතී’ති වුත්තං। බාහිතපාපොති බ්රාහ්මණොති ඉදං පන අඤ්ඤස්මිං ගාථාබන්ධෙ වුත්තවචන”න්ති। අනෙකත්ථත්තා නිපාතානං ඉධ අනුස්සවනත්ථෙ අධිප්පෙතොති ආහ <b>“ඛලූති අනුස්සවනත්ථෙ නිපාතො”</b>ති। <b>ජාතිසමුදාගත</b>න්ති ජාතියා ආගතං, ජාතිසිද්ධන්ති වුත්තං හොති। <b>ආලපනමත්ත</b>න්ති පියාලාපවචනමත්තං। පියසමුදාහාරා හෙතෙ භොති වා ආවුසොති වා දෙවානම්පියාති වා। <b>භොවාදී නාම සො හොතී</b>ති යො ආමන්තනාදීසු “භො භො”ති වදන්තො විචරති, සො භොවාදී නාම හොතීති අත්ථො। <b>සකිඤ්චනො</b>ති රාගාදීහි කිඤ්චනෙහි සකිඤ්චනො। රාගාදයො හි සත්තෙ කිඤ්චෙන්ති මද්දන්ති පලිබුන්ධන්තීති “කිඤ්චනානී”ති වුච්චන්ති। මනුස්සා කිර ගොණෙහි ඛලං මද්දාපෙන්තා “කිඤ්චෙහි කපිල, කිඤ්චෙහි කාළකා”ති වදන්ති, තස්මා මද්දනට්ඨො කිඤ්චනට්ඨොති වෙදිතබ්බො।
bod:<b>ගොත්තවසෙනා</b>ති <pb V=1.189/> එත්ථ ගං තායතීති ගොත්තං। ගොසද්දෙන චෙත්ථ අභිධානං බුද්ධි ච වුච්චති, තස්මා එවමෙත්ථ අත්ථො දට්ඨබ්බො। ගොතමොති පවත්තමානං අභිධානං බුද්ධිඤ්ච එකංසිකවිසයතාය තායති රක්ඛතීති ගොත්තං। යථා හි බුද්ධි ආරම්මණභූතෙන අත්ථෙන විනා න වත්තති, එවං අභිධානං <pb M=1.214/> අභිධෙය්යභූතෙන, තස්මා සො ගොත්තසඞ්ඛාතො අත්ථො තානි බුද්ධිඅභිධානානි තායති රක්ඛතීති වුච්චති। සො පන අඤ්ඤකුලපරම්පරාය අසාධාරණං තස්ස කුලස්ස ආදිපුරිසසමුදාගතං තංකුලපරියාපන්නසාධාරණං සාමඤ්ඤරූපන්ති දට්ඨබ්බං। එත්ථ ච <b>සමණො</b>ති ඉමිනා සරික්ඛකජනෙහි භගවතො බහුමතභාවො දස්සිතො සමිතපාපතාකිත්තනතො, <b>ගොතමො</b>ති ඉමිනා ලොකියජනෙහි උළාරකුලසම්භූතතාදීපනතො। සක්යස්ස සුද්ධොදනමහාරාජස්ස පුත්තො <b>සක්යපුත්තො</b>। ඉමිනා ච උදිතොදිතවිපුලඛත්තියකුලවිභාවනතො වුත්තං <b>“ඉදං පන භගවතො උච්චාකුලපඅදීපන”</b>න්ති। සබ්බඛත්තියානඤ්හි ආදිභූතමහාසම්මතමහාරාජතො පට්ඨාය අසම්භින්නං උළාරතමං සක්යරාජකුලං। <b>කෙනචි පාරිජුඤ්ඤෙන අනභිභූතො</b>ති ඤාතිපාරිජුඤ්ඤභොගපාරිජුඤ්ඤාදිනා කෙනචි පාරිජුඤ්ඤෙන පරිහානියා අනභිභූතො අනජ්ඣොත්ථටො। තථා හි ලොකනාථස්ස අභිජාතියං තස්ස කුලස්ස න කිඤ්චි පාරිජුඤ්ඤං, අථ ඛො වඩ්ඪියෙව। අභිනික්ඛමනෙ ච තතො සමිද්ධතමභාවො ලොකෙ පාකටො පඤ්ඤාතො। තෙන <b>“සක්යකුලා පබ්බජිතො”</b>ති ඉදං වචනං භගවතො සද්ධාපබ්බජිතභාවපරිදීපනත්ථං වුත්තං මහන්තං ඤාතිපරිවට්ටං මහන්තඤ්ච භොගක්ඛන්ධං පහාය පබ්බජිතභාවසිද්ධිතො। <b>තතො පර</b>න්ති “වෙරඤ්ජායං විහරතී”තිආදි।
bod:<b>ඉත්ථම්භූතාඛ්යානත්ථෙ උපයොගවචන</b>න්ති ඉත්ථං ඉමං පකාරං භූතො ආපන්නොති ඉත්තම්භූතො, තස්ස ආඛ්යානං ඉත්ථම්භූතාඛ්යානං, සොයෙව අත්ථො ඉත්ථම්භූතාඛ්යානත්ථො। අථ වා ඉත්ථං එවං පකාරො භූතො ජාතොති එවං කථනත්ථො ඉත්ථම්භූතාඛ්යානත්ථො, තස්මිං උපයොගවචනන්ති අත්ථො। එත්ථ ච <b>අබ්භුග්ගතො</b>ති එත්ථ <b>අභි</b>-සද්දො ඉත්ථම්භූතාඛ්යානත්ථජොතකො අභිභවිත්වා උග්ගමනප්පකාරස්ස දීපනතො। තෙන යොගතො “තං ඛො පන භවන්තං ගොතම”න්ති ඉදං උපයොගවචනං සාමිඅත්ථෙපි සමානං ඉත්ථම්භූතාඛ්යානදීපනතො “ඉත්ථම්භූතාඛ්යානත්ථෙ”ති වුත්තං। තෙනෙවාහ <b>“තස්ස ඛො පන භොතො ගොතමස්සාති අත්ථො”</b>ති। ඉදං වුත්තං හොති – යථා “සාධු දෙවදත්තො මාතරමභී”ති එත්ථ අභිසද්දයොගතො ඉත්ථම්භූතාඛ්යානෙ උපයොගවචනං කතං, එවමිධාපි තං ඛො පන භවන්තං ගොතමං අභි එවං කල්යාණො කිත්තිසද්දො උග්ගතොති අභිසද්දයොගතො <pb M=1.215/> ඉත්ථම්භූතාඛ්යානෙ උපයොගවචනන්ති। “සාධු දෙවදත්තො මාතරමභී”ති එත්ථ හි “දෙවදත්තො මාතරමභි මාතරි විසයෙ මාතුයා වා සාධූ”ති එවං අධිකරණත්ථෙ සාමිඅත්ථෙ වා භුම්මවචනස්ස වා සාමිවචනස්ස වා පසඞ්ගෙ ඉත්ථම්භූතාඛ්යානත්ථජොතකෙන අභිසද්දෙන යොගෙ උපයොගවචනං කතං। යථා චෙත්ථ “දෙවදත්තො මාතු විසයෙ මාතුසම්බන්ධී වා සාධුත්තප්පකාරප්පත්තො”ති අයමත්ථො විඤ්ඤායති <pb V=1.190/>, එවමිධාපි “භොතො ගොතමස්ස සම්බන්ධී කිත්තිසද්දො අබ්භුග්ගතො අභිභවිත්වා උග්ගමනප්පකාරප්පත්තො”ති අයමත්ථො විඤ්ඤායති। තත්ථ හි දෙවදත්තග්ගහණං විය ඉධ කිත්තිසද්දග්ගහණං, තථා තත්ථ “මාතර”න්ති වචනං විය ඉධ “තං ඛො පන භවන්තං ගොතම”න්ති වචනං, තත්ථ සාධුසද්දග්ගහණං විය ඉධ උග්ගතසද්දග්ගහණං වෙදිතබ්බං।
bod:<b>කල්යාණො</b>ති භද්දකො। කල්යාණභාවො චස්ස කල්යාණගුණවිසයතායාති ආහ <b>“කල්යාණගුණසමන්නාගතො”</b>ති, කල්යාණෙහි ගුණෙහි සමන්නාගතො තංවිසයතාය යුත්තොති අත්ථො। තංවිසයතා හෙත්ථ සමන්නාගමො කල්යාණගුණවිසයතාය තන්නිස්සිතොති අධිප්පායො। <b>සෙට්ඨො</b>ති එත්ථාපි එසෙව නයො। සෙට්ඨගුණවිසයතාය එව හි කිත්තිසද්දස්ස සෙට්ඨතා “භගවාති වචනං සෙට්ඨ”න්තිආදීසු විය। “භගවා අරහ”න්තිආදිනා ගුණානං සංකිත්තනතො සද්දනීයතො ච කිත්තිසද්දො වණ්ණොති ආහ <b>“කිත්තිසද්දොති කිත්ති එවා”</b>ති। වණ්ණොයෙව හි කිත්තෙතබ්බතො කිත්තිසද්දනීයතො සද්දොති ච වුච්චති। කිත්තිපරියායො හි සද්දසද්දො යථා “උළාරසද්දා ඉසයො, ගුණවන්තො තපස්සිනො”ති। අභිත්ථවනවසෙන පවත්තො සද්දො ථුතිඝොසො, අභිත්ථවුදාහාරො।
bod:“අබ්භුග්ගතො”ති පන එතස්ස අත්ථො අට්ඨකථායං න දස්සිතො, තස්මා තස්සත්ථො එවං වෙදිතබ්බො – <b>අබ්භුග්ගතො</b>ති අභිභවිත්වා උග්ගතො, අනඤ්ඤසාධාරණගුණෙ ආරබ්භ පවත්තත්තා සදෙවකං ලොකං අජ්ඣොත්ථරිත්වා පවත්තොති වුත්තං හොති। කින්ති සද්දො අබ්භුග්ගතොති ආහ <b>“ඉතිපි සො භගවා”</b>තිආදි। ඉතො පරං පන ඊදිසෙසු ඨානෙසු යත්ථ යත්ථ පාළිපාඨස්ස අත්ථො වත්තබ්බො සියා, තත්ථ තත්ථ “පාළියං පනා”ති වත්වා අත්ථං දස්සයිස්සාම, ඉදානි තත්ථ පදයොජනාපුබ්බකං අත්ථං දස්සෙන්තො ආහ <b>“ඉතිපි සො භගවාතිආදීසු පන</b> <pb M=1.216/> <b>අයං තාව යොජනා”</b>තිආදි। <b>සො භගවා</b>ති යො සො සමතිංස පාරමියො පූරෙත්වා සබ්බකිලෙසෙ භඤ්ජිත්වා අනුත්තරං සම්මාසම්බොධිං අභිසම්බුද්ධො දෙවානං අතිදෙවො සක්කානං අතිසක්කො බ්රහ්මානං අතිබ්රහ්මා ලොකනාථො භාග්යවන්තතාදීහි කාරණෙහි භගවාති ලද්ධනාමො, සො භගවා। භගවාති හි ඉදං සත්ථු නාමකිත්තනං। තෙනාහ ආයස්මා ධම්මසෙනාපති “භගවාති නෙතං නාමං මාතරා කත”න්තිආදි (මහානි॰ 84)। පරතො පන භගවාති ගුණකිත්තනමෙව। යථා කම්මට්ඨානිකෙන “අරහ”න්තිආදීසු නවසු ඨානෙසු පච්චෙකං ඉතිපිසද්දං යොජෙත්වා බුද්ධගුණා අනුස්සරීයන්ති, එවං බුද්ධගුණසංකිත්තකෙනපීති දස්සෙන්තො <b>“ඉතිපි අරහං ඉතිපි සම්මාසම්බුද්ධො…පෙ॰… ඉතිපි භගවා”</b>ති ආහ। එවඤ්හි සති “අරහ”න්තිආදීහි නවහි පදෙහි යෙ සදෙවකෙ ලොකෙ අතිවිය පාකටා පඤ්ඤාතා බුද්ධගුණා, තෙ නානප්පකාරතො විභාවිතා හොන්ති। “ඉතිපෙතං භූතං, ඉතිපෙතං තච්ඡ”න්තිආදීසු (දී॰ නි॰ 1.6) විය හි ඉධ <b>ඉති</b>-සද්දො ආසන්නපච්චක්ඛකාරණත්ථො <pb V=1.191/>, <b>පි</b>-සද්දො සම්පිණ්ඩනත්ථො, තෙන ච තෙසං ගුණානං බහුභාවො දීපිතො, තානි ච ගුණසල්ලක්ඛණකාරණානි සද්ධාසම්පන්නානං විඤ්ඤුජාතිකානං පච්චක්ඛානි හොන්තීති තානි සංකිත්තෙන්තෙන විඤ්ඤුනා චිත්තස්ස සම්මුඛීභූතානෙව කත්වා සංකිත්තෙතබ්බානීති දස්සෙන්තො <b>“ඉමිනා ච ඉමිනා ච කාරණෙනාති වුත්තං හොතී”</b>ති ආහ।
bod:“සුත්තන්තිකානං වචනානමත්ථං, සුත්තානුරූපං පරිදීපයන්තී”ති හෙට්ඨා වුත්තත්තා <b>විසුද්ධිමග්ගෙ</b> (විසුද්ධි॰ 1.125-128) සබ්බාකාරතො සංවණ්ණිතම්පි අත්ථං ඉධාපි විත්ථාරෙත්වා දස්සෙතුකාමො තත්ථ පයොජනමාහ <b>“ඉදානි විනයධරාන”</b>න්තිආදි। තත්ථ <b>චිත්තසම්පහංසනත්ථ</b>න්ති චිත්තසන්තොසනත්ථං, චිත්තප්පසාදජනනත්ථන්ති වුත්තං හොති। “ආරකත්තා”තිආදීසු <b>ආරකත්තා</b>ති සුවිදූරත්තා। <b>අරීන</b>න්ති කිලෙසාරීනං। <b>අරාන</b>න්ති සංසාරචක්කස්ස අරානං। <b>හතත්තා</b>ති විද්ධංසිතත්තා। <b>පච්චයාදීන</b>න්ති චීවරාදිපච්චයානඤ්චෙව පූජාවිසෙසානඤ්ච।
bod:ඉදානි යථාවුත්තමෙවත්ථං විභාවෙන්තො ආහ <b>“ආරකා හි සො”</b>තිආදි। දූරතා නාම ආසන්නතා විය උපාදායුපාදාය වුච්චතීති පරමුක්කංසගතං දූරභාවං දස්සෙන්තො <b>“සුවිදූරවිදූරෙ ඨිතො”</b>ති ආහ, සුට්ඨු විදූරභාවෙනෙව විදූරෙ ඨිතොති අත්ථො। සො පනස්ස කිලෙසෙහි දූරෙ <pb M=1.217/> ඨිතභාවො, න පදෙසවසෙන, අථ ඛො තෙසං සබ්බසො පහීනත්තාති දස්සෙන්තො ආහ <b>“මග්ගෙන කිලෙසානං විද්ධංසිතත්තා”</b>ති। නනු අඤ්ඤෙසම්පි ඛීණාසවානං තෙ පහීනා එවාති අනුයොගං මනසි කත්වා වුත්තං <b>“සවාසනාන”</b>න්ති। න හි ඨපෙත්වා භගවන්තං අඤ්ඤෙ සහ වාසනාය කිලෙසෙ පහාතුං සක්කොන්ති। එතෙන අඤ්ඤෙහි අසාධාරණං භගවතො අරහත්තන්ති දස්සිතං හොති। කා පනායං වාසනා නාම? පහීනකිලෙසස්සපි අප්පහීනකිලෙසස්ස පයොගසදිසපයොගහෙතුභූතො කිලෙසනිස්සිතො සාමත්ථියවිසෙසො ආයස්මතො පිලින්දවච්ඡස්ස වසලසමුදාචාරනිමිත්තං විය। කථං පන “ආරකා”ති වුත්තෙ “කිලෙසෙහී”ති අයමත්ථො ලබ්භතීති සාමඤ්ඤචොදනාය විසෙසෙ අවට්ඨානතො විසෙසත්ථිනා ච විසෙසස්ස අනුපයුජ්ජිතබ්බතො “ආරකාස්ස හොන්ති පාපකා අකුසලා ධම්මා”තිආදීනි (ම॰ නි॰ 1.434) සුත්තපදානෙත්ථ උදාහරිතබ්බානි। <b>ආරකා</b>ති චෙත්ථ <b>ආ</b>-කාරස්ස රස්සත්තං, <b>ක</b>-කාරස්ස ච හකාරං සානුසාරං කත්වා නිරුත්තිනයෙන “අරහ”න්ති පදසිද්ධි වෙදිතබ්බා। යථාවුත්තස්සෙවත්ථස්ස සුඛග්ගහණත්ථං ඉදමෙත්ථ වුච්චති –
gax:“සො තතො ආරකා නාම, යස්ස යෙනාසමඞ්ගිතා।
gae:අසමඞ්ගී ච දොසෙහි, නාථො තෙනාරහං මතො”ති॥ (විසුද්ධි॰ 1.125)।
bod:අනත්ථචරණෙන <pb V=1.192/> කිලෙසා එව අරයොති <b>කිලෙසාරයො</b>। අරීනං හතත්තා අරිහාති වත්තබ්බෙ නිරුත්තිනයෙන <b>“අරහ”</b>න්ති වුත්තං। එත්ථාපි යථාවුත්තස්සත්ථස්ස සුඛග්ගහණත්ථං ඉදං වෙදිතබ්බං –
gax:“යස්මා රාගාදිසඞ්ඛාතා, සබ්බෙපි අරයො හතා।
gae:පඤ්ඤාසත්ථෙන නාථෙන, තස්මාපි අරහං මතො”ති॥ (විසුද්ධි॰ 1.126)।
bod:යඤ්චෙතං සංසාරචක්කන්ති සම්බන්ධො। රථචක්කස්ස නාභි විය මූලාවයවභූතං අන්තො බහි ච සමවට්ඨිතං අවිජ්ජාභවතණ්හාද්වයන්ති වුත්තං <b>“අවිජ්ජාභවතණ්හාමයනාභී”</b>ති। නාභියා නෙමියා ච සම්බද්ධඅරසදිසා පච්චයඵලභූතෙහි අවිජ්ජාතණ්හාජරාමරණෙහි සම්බද්ධා පුඤ්ඤාභිසඞ්ඛාරඅපුඤ්ඤාභිසඞ්ඛාරආනෙඤ්ජාභිසඞ්ඛාරාති වුත්තං <b>“පුඤ්ඤාදිඅභිසඞ්ඛාරාර”</b>න්ති। තත්ථ තත්ථ භවෙ පරියන්තභාවෙන පාකටං ජරාමරණන්ති තං නෙමිට්ඨානියං කත්වා ආහ <pb M=1.218/> <b>“ජරාමරණනෙමී”</b>ති। යථා රථචක්කප්පවත්තියා පධානකාරණං අක්ඛො, එවං සංසාරචක්කප්පවත්තියා ආසවසමුදයොති ආහ <b>“ආසවසමුදයමයෙන අක්ඛෙන විජ්ඣිත්වා”</b>ති। ආසවා එව අවිජ්ජාදීනං කාරණත්තා ආසවසමුදයො। යථාහ “ආසවසමුදයා අවිජ්ජාසමුදයො”ති (ම॰ නි॰ 1.103)। විපාකකටත්තාරූපප්පභෙදො කාමභවාදිකො තිභවො එව රථො, තස්මිං <b>තිභවරථෙ</b>। අත්තනො පච්චයෙහි සමං, සබ්බසො වා ආදිතො පට්ඨාය යොජිතන්ති <b>සමායොජිතං</b>। ආදිරහිතං කාලං පවත්තතීති කත්වා <b>අනාදිකාලප්පවත්තං</b>।
gax:“ඛන්ධානඤ්ච පටිපාටි, ධාතුආයතනාන ච।
gae:අබ්බොච්ඡින්නං වත්තමානා, සංසාරොති පවුච්චතී”ති॥ (විසුද්ධි॰ 2.619; දී॰ නි॰ අට්ඨ॰ 2.95 අපසාදනාවණ්ණනා; සං॰ නි॰ අට්ඨ॰ 2.2.60; අ॰ නි॰ අට්ඨ॰ 2.4.199) –
uni:එවං වුත්තසංසාරොව <b>සංසාරචක්කං। අනෙනා</b>ති භගවතා। <b>බොධිමණ්ඩෙ</b>ති බොධිසඞ්ඛාතස්ස ඤාණස්ස මණ්ඩභාවප්පත්තෙ ඨානෙ කාලෙ වා। බොධීති පඤ්ඤා, සා එත්ථ මණ්ඩා පසන්නා ජාතාති <b>බොධිමණ්ඩො। වීරියපාදෙහී</b>ති සංකිලෙසවොදානපක්ඛියෙසු සන්නිරුම්භනසන්නික්ඛිපනකිච්චතාය ද්විධා පවත්තෙති අත්තනො වීරියසඞ්ඛාතෙහි පාදෙහි। <b>සීලපථවිය</b>න්ති පතිට්ඨානට්ඨෙන සීලමෙව පථවී, තස්සං। <b>පතිට්ඨායා</b>ති සම්පාදනවසෙන පතිට්ඨහිත්වා। <b>සද්ධාහත්ථෙනා</b>ති අනවජ්ජධම්මාදානසාධනතො සද්ධාව හත්ථො, තෙන। <b>කම්මක්ඛයකර</b>න්ති කායකම්මාදිභෙදස්ස සබ්බස්සපි කම්මස්ස ඛයකරණතො කම්මක්ඛයකරං। <b>ඤාණඵරසු</b>න්ති සමාධිසිලායං සුනිසිතං මග්ගඤාණඵරසුං ගහෙත්වා।
bod:එවං <pb V=1.193/> “අරානං හතත්තා”ති එත්ථ වුත්තං අරසඞ්ඛාතං සංසාරං චක්කං විය චක්කන්ති ගහෙත්වා අත්ථයොජනං කත්වා ඉදානි පටිච්චසමුප්පාදදෙසනාක්කමෙනපි තං දස්සෙතුං <b>“අථ වා”</b>තිආදි වුත්තං। තත්ථ <b>අනමතග්ගසංසාරවට්ට</b>න්ති අනු අනු අමතග්ගං අවිඤ්ඤාතපුබ්බකොටිකං සංසාරමණ්ඩලං। <b>සෙසා දස ධම්මා</b>ති සඞ්ඛාරාදයො ජාතිපරියොසානා දස ධම්මා। කථං තෙසං සඞ්ඛාරාදීනං අරභාවොති ආහ <b>“අවිජ්ජාමූලකත්තා ජරාමරණපරියන්තත්තා චා”</b>ති। තත්ථ අවිජ්ජා මූලං පධානකාරණං යෙසං සඞ්ඛාරාදීනං තෙ අවිජ්ජාමූලකා, තෙසං භාවො <b>අවිජ්ජාමූලකත්තං</b>। ජරාමරණං පරියන්තං <pb M=1.219/> පරියොසානභූතං එතෙසන්ති ජරාමරණපරියන්තා, සඞ්ඛාරාදයො දස ධම්මා। තෙසං භාවො <b>ජරාමරණපරියන්තත්තං</b>। සඞ්ඛාරාදිජාතිපරියොසානානං දසධම්මානං අවිජ්ජාමූලකත්තා ජරාමරණපරියොසානත්තා චාති අත්ථො, නාභිභූතාය අවිජ්ජාය මූලතො නෙමිභූතෙන ජරාමරණෙන අන්තතො සඞ්ඛාරාදීනං සම්බන්ධත්තාති අධිප්පායො।
bod:<b>දුක්ඛාදීසූ</b>ති දුක්ඛසමුදයනිරොධමග්ගෙසු। <b>අඤ්ඤාණ</b>න්ති ඤාණප්පටිපක්ඛත්තා මොහො අඤ්ඤාණං, න පන ඤාණතො අඤ්ඤං, නපි ඤාණස්ස අභාවමත්තං। තත්ථ දුක්ඛාදීසු අඤ්ඤාණං යථාසභාවප්පටිවෙධාප්පදානතො තප්පටිච්ඡාදනවසෙනෙව। එත්ථ හි කිඤ්චාපි ඨපෙත්වා ලොකුත්තරසච්චද්වයං සෙසට්ඨානෙසු ආරම්මණවසෙනපි අවිජ්ජා උප්පජ්ජති, එවං සන්තෙපි පටිච්ඡාදනවසෙනෙව ඉධ අධිප්පෙතා। සා හි උප්පන්නා දුක්ඛසච්චං පටිච්ඡාදෙත්වා තිට්ඨති, යාථාවසරසලක්ඛණං පටිවිජ්ඣිතුං න දෙති, තථා සමුදයං නිරොධං මග්ගන්ති।
bod:<b>දුක්ඛ</b>න්ති චෙත්ථ දුක්ඛං අරියසච්චං අධිප්පෙතන්ති තං කාමභවාදිවසෙන තිධා භින්දිත්වා තථා තප්පටිච්ඡාදිකඤ්ච අවිජ්ජං තිධා කත්වා අවිජ්ජාදිපච්චයෙ තීසු භවෙසු සඞ්ඛාරාදිකෙ පටිපාටියා දස්සෙන්තො <b>“කාමභවෙ ච අවිජ්ජා”</b>තිආදිමාහ। තත්ථ <b>කාමභවෙ ච අවිජ්ජා</b>ති කාමභවෙ ආදීනවපටිච්ඡාදිකා අවිජ්ජා। <b>රූපභවෙ අවිජ්ජා අරූපභවෙ අවිජ්ජා</b>ති එත්ථාපි එසෙව නයො। <b>කාමභවෙ සඞ්ඛාරාන</b>න්ති කාමභූමිපරියාපන්නානං පුඤ්ඤාපුඤ්ඤසඞ්ඛාරානං, කාමභවෙ වා නිප්ඵාදෙතබ්බා යෙ පුඤ්ඤාපුඤ්ඤසඞ්ඛාරා, තෙසං කාමභවූපපත්තිනිබ්බත්තකසඞ්ඛාරානන්ති අත්ථො। <b>සඞ්ඛාරා</b>ති චෙත්ථ ලොකියකුසලාකුසලචෙතනා වෙදිතබ්බා। <b>පච්චයො හොතී</b>ති පුඤ්ඤාභිසඞ්ඛාරානං තාව ආරම්මණපච්චයෙන චෙව උපනිස්සයපච්චයෙන චාති ද්විධා පච්චයො හොති, අපුඤ්ඤාභිසඞ්ඛාරෙසු සහජාතස්ස සහජාතාදිවසෙන, අසහජාතස්ස අනන්තරසමනන්තරාදිවසෙන, අනානන්තරස්ස පන ආරම්මණවසෙන චෙව උපනිස්සයවසෙන ච පච්චයො හොති। <b>අරූපභවෙ සඞ්ඛාරාන</b>න්ති ආනෙඤ්ජාභිසඞ්ඛාරානං। <b>පච්චයො හොතී</b>ති උපනිස්සයපච්චයවසෙනෙව। ඉමස්මිඤ්ච පනත්ථෙ එත්ථ විත්ථාරියමානෙ <pb V=1.194/> අතිප්පපඤ්චො හොති, තස්මා තං නයිධ විත්ථාරයිස්සාම। <b>ඉතරෙසූ</b>ති රූපාරූපභවෙසු।
bod:<b>තිණ්ණං</b> <pb M=1.220/> <b>ආයතනාන</b>න්ති චක්ඛුසොතමනායතනානං ඝානාදිත්තයස්ස තත්ථ අසම්භවතො। <b>එකස්සා</b>ති මනායතනස්ස ඉතරෙසං තත්ථ අසම්භවතො। ඉමිනා නයෙන <b>තිණ්ණං ඵස්සාන</b>න්තිආදීසුපි අත්ථො වෙදිතබ්බො। <b>ඡබ්බිධස්ස ඵස්සස්සා</b>ති චක්ඛුසම්ඵස්සසොතසම්ඵස්සඝානසම්ඵස්සජිව්හාසම්ඵස්සකායසම්ඵස්සමනොසම්ඵස්සානං වසෙන ඡබ්බිධස්ස ඵස්සස්ස। <b>ඡන්නං වෙදනාන</b>න්ති චක්ඛුසම්ඵස්සජා වෙදනා, තථා සොතසම්ඵස්සජා ඝානසම්ඵස්සජා ජිව්හාසම්ඵස්සජා කායසම්ඵස්සජා මනොසම්ඵස්සජා වෙදනාති ඉමාසං ඡන්නං වෙදනානං। <b>ඡන්නං තණ්හාකායාන</b>න්ති රූපතණ්හා සද්දතණ්හා ගන්ධතණ්හා රසතණ්හා ඵොට්ඨබ්බතණ්හා ධම්මතණ්හාති ඉමෙසං ඡන්නං තණ්හාකායානං। <b>තත්ථ තත්ථ සා සා තණ්හා</b>ති රූපතණ්හාදිභෙදා තත්ථ තත්ථ කාමභවාදීසු උප්පජ්ජනකතණ්හා।
bod:සා තණ්හාදිමූලිකා කථා අතිසංඛිත්තාති තං උපාදානභවෙ ච විභජිත්වා විත්ථාරෙත්වා දස්සෙතුං <b>“කථ”</b>න්තිආදි වුත්තං। තත්ථ <b>කාමෙ පරිභුඤ්ජිස්සාමී</b>ති ඉමිනා කාමතණ්හාපවත්තිමාහ, තථා <b>සග්ගසම්පත්තිං අනුභවිස්සාමී</b>තිආදීහි। සා පන තණ්හා යස්මා භුසමාදානවසෙන පවත්තමානා කාමුපාදානං නාම හොති, තස්මා වුත්තං <b>“කාමුපාදානපච්චයා”</b>ති। <b>තථෙවා</b>ති කාමුපාදානපච්චයා එව। <b>බ්රහ්මලොකසම්පත්ති</b>න්ති රූපීබ්රහ්මලොකෙ සම්පත්තිං। “සබ්බෙපි තෙභූමකා ධම්මා කාමනීයට්ඨෙන කාමා”ති වචනතො භවරාගොපි කාමුපාදානමෙවාති කත්වා <b>“කාමුපාදානපච්චයා එව මෙත්තං භාවෙතී”</b>තිආදි වුත්තං। තත්ථ <b>මෙත්තං භාවෙතී</b>ති මිජ්ජති සිනිය්හතීති මෙත්තා, තං භාවෙති වඩ්ඪෙතීති අත්ථො। අථ වා මෙත්තා එතස්ස අත්ථීති මෙත්තං, චිත්තං, තංසම්පයුත්තං ඣානං වා, තං භාවෙති වඩ්ඪෙති උප්පාදෙති වාති අත්ථො। <b>කරුණං භාවෙතී</b>තිආදීසුපි ඉමිනාව නයෙන අත්ථො වෙදිතබ්බො।
bod:<b>සෙසුපාදානමූලිකාසුපී</b>ති දිට්ඨුපාදානසීලබ්බතුපාදානඅත්තවාදුපාදානමූලිකාසුපි යොජනාසු එසෙව නයොති අත්ථො। තත්ථායං යොජනා – ඉධෙකච්චො “නත්ථි පරලොකො”ති නත්ථිකදිට්ඨිං ගණ්හාති, සො දිට්ඨුපාදානපච්චයා කායෙන දුච්චරිතං චරතීතිආදි වුත්තනයෙන යොජෙතබ්බං। අපරො “අසුකස්මිං සම්පත්තිභවෙ අත්තා උච්ඡිජ්ජතී”ති උච්ඡෙදදිට්ඨිං ගණ්හාති, සො තත්රූපපත්තියා කායෙන සුචරිතං චරතීතිආදි වුත්තනයෙනෙව යොජෙතබ්බං। අපරො “රූපී මනොමයො හුත්වා අත්තා <pb M=1.221/> උච්ඡිජ්ජතී”ති රූපූපපත්තියා මග්ගං භාවෙති භාවනාපාරිපූරියාති සබ්බං වුත්තනයෙනෙව වෙදිතබ්බං। අපරොපි “අරූපභවෙ උප්පජ්ජිත්වා අත්තා උච්ඡිජ්ජතී”ති අරූපූපපත්තියා <pb V=1.195/> මග්ගං භාවෙති භාවනාපාරිපූරියාති සබ්බං වුත්තනයෙනෙව වෙදිතබ්බං। එතාහියෙව අත්තවාදුපාදානමූලිකාපි යොජනා සංවණ්ණිතාති දට්ඨබ්බං। එවං දිට්ඨධම්මනිබ්බානවාදවසෙනපි යොජනා වෙදිතබ්බා। අපරො “සීලෙන සුද්ධි, වතෙන සුද්ධී”ති අසුද්ධිමග්ගං “සුද්ධිමග්ගො”ති පරාමසන්තො සීලබ්බතුපාදානපච්චයා කායෙන දුච්චරිතං චරතීතිආදි සබ්බං වුත්තනයෙනෙව යොජෙතබ්බං।
bod:ඉදානි ය්වායං සංසාරචක්කං දස්සෙන්තෙන “කාමභවෙ අවිජ්ජා කාමභවෙ සඞ්ඛාරානං පච්චයො හොතී”තිආදිනා අවිජ්ජාදීනං පච්චයභාවො සඞ්ඛාරාදීනං පච්චයුප්පන්නභාවො ච දස්සිතො, තමෙව <b>පටිසම්භිදාමග්ගපාළිං</b> ආනෙත්වා නිගමනවසෙන දස්සෙන්තො <b>“එවමය”</b>න්තිආදිමාහ। තත්ථ යථා සඞ්ඛාරා හෙතුනිබ්බත්තා, එවං අවිජ්ජාපි කාමාසවාදිනා සහෙතුකා එවාති ආහ <b>“උභොපෙතෙ හෙතුසමුප්පන්නා”</b>ති। <b>පච්චයපරිග්ගහෙ</b>ති නාමරූපස්ස පච්චයානං අවිජ්ජාදීනං පරිච්ඡිජ්ජ ගහණෙ। නිප්ඵාදෙතබ්බෙ භුම්මං। <b>පඤ්ඤා</b>ති කඞ්ඛාවිතරණවිසුද්ධිසඞ්ඛාතා පකාරතො ජානනා। <b>ධම්මට්ඨිතිඤාණ</b>න්ති තිට්ඨන්ති එත්ථ ඵලධම්මා තදායත්තවුත්තිතායාති ඨිති, කාරණං, ධම්මානං ඨිති ධම්මට්ඨිති, ධම්මට්ඨිතියා ඤාණං ධම්මට්ඨිතිඤාණං, පච්චයඤාණන්ති අත්ථො, පටිච්චසමුප්පාදාවබොධොති වුත්තං හොති। කාමඤ්චෙත්ථ පච්චයපරිග්ගහෙ පඤ්ඤායෙව ධම්මට්ඨිතිඤාණං, සඞ්ඛාරෙසු පන අදිට්ඨෙසු අවිජ්ජාය සඞ්ඛාරානං පච්චයභාවො න සක්කා දට්ඨුන්ති <b>“සඞ්ඛාරා හෙතුසමුප්පන්නා”</b>ති පච්චයුප්පන්නධම්මානම්පි ගහණං කතන්ති වෙදිතබ්බං। <b>උභොපෙතෙ හෙතුසමුප්පන්නා</b>ති ඉදං පන උභින්නම්පි පච්චයුප්පන්නභාවං දස්සෙතුකාමතාය වුත්තං। ඉදඤ්ච ධම්මට්ඨිතිඤාණං යස්මා අද්ධත්තයෙ කඞ්ඛාමලවිතරණවසෙන පවත්තති, තස්මා <b>“අතීතම්පි අද්ධාන”</b>න්තිආදි වුත්තං। <b>එතෙන නයෙන සබ්බපදානි විත්ථාරෙතබ්බානී</b>ති එතෙන නයෙන “අවිජ්ජා හෙතූ”තිආදිනා අවිජ්ජායං වුත්තනයෙන “සඞ්ඛාරා හෙතු, විඤ්ඤාණං හෙතුසමුප්පන්න”න්තිආදිනා සබ්බපදානි විත්ථාරෙතබ්බානි।
bod:සංඛිප්පන්ති එත්ථ අවිජ්ජාදයො විඤ්ඤාණාදයො චාති <b>සඞ්ඛෙපො,</b> හෙතු විපාකො ච। අථ වා හෙතුවිපාකොති සංඛිප්පතීති සඞ්ඛෙපො, අවිජ්ජාදයො විඤ්ඤාණාදයො ච। සඞ්ඛෙපභාවසාමඤ්ඤෙන පන එකවචනං කතන්ති දට්ඨබ්බං <pb M=1.222/>। තෙ පන සඞ්ඛෙපා අතීතෙ හෙතු, එතරහි විපාකො, එතරහි හෙතු, ආයතිං විපාකොති එවං කාලවිභාගෙන චත්තාරො ජාතා, තෙනාහ <b>“පුරිමසඞ්ඛෙපො චෙත්ථ අතීතො අද්ධා”</b>තිආදි। පච්චුප්පන්නො අද්ධාති සම්බන්ධො। <b>තණ්හුපාදානභවා ගහිතාව හොන්තී</b>ති එත්ථ අවිජ්ජාගහණෙන කිලෙසභාවසාමඤ්ඤතො තණ්හුපාදානා ගහිතා, සඞ්ඛාරග්ගහණෙන කම්මභාවසාමඤ්ඤතො භවො ගහිතො, අවිජ්ජාසඞ්ඛාරානං තෙහි විනා සකිච්චාකරණතො ච තණ්හුපාදානභවා ගහිතාව හොන්ති। අථ වා අවිද්වා පරිතස්සති, පරිතසිතො <pb V=1.196/> උපාදියති, තස්සුපාදානපච්චයා භවො, තස්මා තණ්හුපාදානභවාපි ගහිතා හොන්ති। තථා ච වුත්තං –
ind:“පුරිමකම්මභවස්මිං මොහො අවිජ්ජා, ආයූහනා සඞ්ඛාරා। නිකන්ති තණ්හා, උපගමනං උපාදානං, චෙතනා භවො, ඉති ඉමෙ පඤ්ච ධම්මා පුරිමකම්මභවස්මිං ඉධ පටිසන්ධියා පච්චයා”ති (පටි॰ ම॰ 1.47)।
bod:තත්ථ (විභ॰ අට්ඨ॰ 242; පටි॰ ම॰ අට්ඨ॰ 1.1.47) <b>පුරිමකම්මභවස්මි</b>න්ති පුරිමෙ කම්මභවෙ, අතීතජාතියං කම්මභවෙ කරියමානෙති අත්ථො। <b>මොහො අවිජ්ජා</b>ති යො තදා දුක්ඛාදීසු මොහො යෙන මූළ්හො කම්මං කරොති, සා අවිජ්ජා। <b>ආයූහනා සඞ්ඛාරා</b>ති තං කම්මං කරොතො යා පුරිමචෙතනායො, යථා “දානං දස්සාමී”ති චිත්තං උප්පාදෙත්වා මාසම්පි සංවච්ඡරම්පි දානූපකරණානි සජ්ජෙන්තස්ස උප්පන්නා පුරිමචෙතනායො, පටිග්ගාහකානං පන හත්ථෙ දක්ඛිණං පතිට්ඨාපයතො චෙතනා භවොති වුච්චති। එකාවජ්ජනෙසු වා ඡසු ජවනෙසු චෙතනා ආයූහනසඞ්ඛාරා නාම, සත්තමා භවො। යා කාචි වා පන චෙතනා භවො, සම්පයුත්තා ආයූහනසඞ්ඛාරා නාම। <b>නිකන්ති තණ්හා</b>ති යා කම්මං කරොන්තස්ස තස්ස ඵලෙ උපපත්තිභවෙ නිකාමනා පත්ථනා, සා තණ්හා නාම। <b>උපගමනං උපාදාන</b>න්ති යං කම්මභවස්ස පච්චයභූතං “ඉදං කත්වා අසුකස්මිං නාම ඨානෙ කාමෙ සෙවිස්සාමි උච්ඡිජ්ජිස්සාමී”තිආදිනා නයෙන පවත්තං උපගමනං ගහණං පරාමසනං, ඉදං උපාදානං නාම। <b>චෙතනා භවො</b>ති “තං කම්මං කරොතො යා පුරිමා චෙතනායො”තිආදිනා හෙට්ඨා වුත්තෙසු තීසු අත්ථවිකප්පෙසු යා චෙතනා භවොති වුත්තා, සා චෙතනා භවොති එවමත්ථො වෙදිතබ්බො।
bod:ඉදානි <pb M=1.223/> සබ්බෙපෙතෙ අවිජ්ජාදයො ධම්මෙ ද්වීහි වට්ටෙහි සඞ්ගහෙත්වා දස්සෙතුකාමො ආහ <b>“ඉමෙ පඤ්ච ධම්මා අතීතෙ කම්මවට්ට”</b>න්ති। එත්ථ ච නිප්පරියායතො සඞ්ඛාරා භවො ච කම්මං, අවිජ්ජාදයො පන කම්මසහායතාය කම්මසරික්ඛකා තදුපකාරකා චාති කම්මන්ති වුත්තා। අවිජ්ජාදයො හි විපාකධම්මධම්මතාය කම්මසරික්ඛකා සහජාතකොටියා උපනිස්සයකොටියා ච කම්මස්ස ච උපකාරකා। කම්මමෙව ච අඤ්ඤමඤ්ඤසම්බන්ධං හුත්වා පුනප්පුනං පරිවත්තනට්ඨෙන කම්මවට්ටං। <b>විඤ්ඤාණාදයො පඤ්චා</b>ති විඤ්ඤාණාදයො වෙදනාපරියන්තා පඤ්ච එතරහි ඉදානි ඉමස්මිං අත්තභාවෙති වුත්තං හොති। <b>අවිජ්ජාසඞ්ඛාරා ගහිතාව හොන්තී</b>ති එත්ථාපි පුබ්බෙ විය කිලෙසකම්මභාවසාමඤ්ඤතො තණ්හුපාදානග්ගහණෙන අවිජ්ජා ගහිතා, භවග්ගහණෙන සඞ්ඛාරා ගහිතාති දට්ඨබ්බං। අථ වා භවෙ ගහිතෙ තස්ස පුබ්බභාගා තංසම්පයුත්තා වා සඞ්ඛාරා ගහිතාව හොන්ති <pb V=1.197/>, තණ්හුපාදානග්ගහණෙන ච තංසම්පයුත්තා යාය වා මූළ්හො කම්මං කරොති, සා අවිජ්ජාව හොතීති තණ්හුපාදානභවග්ගහණෙන අවිජ්ජාසඞ්ඛාරා ගහිතාව හොන්ති। තෙනෙව වුත්තං –
ind:“ඉධ පරිපක්කත්තා ආයතනානං මොහො අවිජ්ජා, ආයූහනා සඞ්ඛාරා, නිකන්ති තණ්හා, උපගමනං උපාදානං, චෙතනා භවො, ඉති ඉමෙ පඤ්ච ධම්මා ඉධ කම්මභවස්මිං ආයතිං පටිසන්ධියා පච්චයා”ති (පටි॰ ම॰ 1.47)।
bod:තත්ථ <b>ඉධ පරිපක්කත්තා ආයතනාන</b>න්ති පරිපක්කායතනස්ස කම්මකරණකාලෙ සම්මොහො දස්සිතො। සෙසං හෙට්ඨා වුත්තනයමෙව।
bod:විඤ්ඤාණනාමරූපසළායතනඵස්සවෙදනානං ජාතිජරාභඞ්ගාවත්ථා ජාතිජරාමරණන්ති වුත්තාති අවත්ථානං ගහණෙන අවත්ථාවන්තා ගහිතාව හොන්ති තදවිනාභාවතොති ආහ <b>“ජාතිජරාමරණාපදෙසෙන විඤ්ඤාණාදීනං නිද්දිට්ඨත්තා”</b>ති। <b>අපදෙසෙනා</b>ති ජාතිජරාමරණානං කථනෙන। <b>ඉමෙ</b>ති විඤ්ඤාණාදයො। <b>ආයතිං විපාකවට්ට</b>න්ති පච්චුප්පන්නහෙතුතො භාවීනං අනාගතානං ගහිතත්තා। <b>තෙ</b>ති අවිජ්ජාදයො। <b>ආකාරතො</b>ති සරූපතො අවුත්තාපි තස්මිං තස්මිං සඞ්ගහෙ ආකිරීයන්ති අවිජ්ජාසඞ්ඛාරාදිග්ගහණෙහි පකාසීයන්තීති ආකාරා, අතීතහෙතුආදීනං වා පකාරා ආකාරා <pb M=1.224/>। තතො ආකාරතො। <b>වීසතිවිධා හොන්තී</b>ති අතීතෙ හෙතුපඤ්චකාදිභෙදතො වීසතිවිධා හොන්ති।
bod:<b>සඞ්ඛාරවිඤ්ඤාණානඤ්චෙත්ථ අන්තරා එකො සන්ධී</b>ති හෙතුතො ඵලස්ස අවිච්ඡෙදප්පවත්තිභාවතො හෙතුඵලස්ස සම්බන්ධභූතො එකො සන්ධි, තථා භවජාතීනමන්තරා। වෙදනාතණ්හානමන්තරා පන ඵලතො හෙතුනො අවිච්ඡෙදප්පවත්තිභාවතො ඵලහෙතුසම්බන්ධභූතො එකො සන්ධි। ඵලභූතොපි හි ධම්මො අඤ්ඤස්ස හෙතුසභාවස්ස ධම්මස්ස පච්චයො හොතීති।
bod:<b>ඉතී</b>ති වුත්තප්පකාරපරාමසනං। තෙනාහ <b>“චතුසඞ්ඛෙප”</b>න්තිආදි। <b>සබ්බාකාරතො</b>ති ඉධ වුත්තෙහි ච අවුත්තෙහි ච පටිච්චසමුප්පාදවිභඞ්ගෙ අනන්තනයසමන්තපට්ඨානාදීසු ච ආගතෙහි සබ්බෙහි ආකාරෙහි। <b>ජානාතී</b>ති අවබුජ්ඣති। <b>පස්සතී</b>ති දස්සනභූතෙන ඤාණචක්ඛුනා පච්චක්ඛතො පස්සති। <b>අඤ්ඤාති පටිවිජ්ඣතී</b>ති තෙසංයෙව වෙවචනං। <b>ත</b>න්ති තං ජානනං। <b>ඤාතට්ඨෙනා</b>ති යථාසභාවතො ජානනට්ඨෙන। <b>පජානනට්ඨෙනා</b>ති අනිච්චාදීහි පකාරෙහි පටිවිජ්ඣනට්ඨෙන।
bod:ඉදානි <pb V=1.198/> යදත්ථමිදං භවචක්කං ඉධානීතං, තං දස්සෙතුං <b>“ඉමිනා”</b>තිආදි වුත්තං। තත්ථ <b>තෙ ධම්මෙ</b>ති තෙ අවිජ්ජාදිකෙ ධම්මෙ। <b>යථාභූතං ඤත්වා</b>ති මහාවජිරඤාණෙන යාථාවතො ජානිත්වා। <b>නිබ්බින්දන්තො</b>ති බලවවිපස්සනාය නිබ්බින්දන්තො। <b>විරජ්ජන්තො විමුච්චන්තො</b>ති අරියමග්ගෙහි විරජ්ජන්තො විමුච්චන්තො। අරෙ හනීති සම්බන්ධො। තත්ථ යදා භගවා විරජ්ජති විමුච්චති, තදා අරෙ හනති නාම। තතො පරං පන අභිසම්බුද්ධක්ඛණං ගහෙත්වා වුත්තං “හනි විහනි විද්ධංසෙසී”ති। <b>එවම්පි අරානං හතත්තා අරහ</b>න්ති එවං ඉමිනාපි පකාරෙන යථාවුත්තසංසාරචක්කස්ස සඞ්ඛාරාදිඅරානං හතත්තා අරහං। එත්ථෙදං වුච්චති –
gax:“අරා සංසාරචක්කස්ස, හතා ඤාණාසිනා යතො।
gae:ලොකනාථෙන තෙනෙස, <b>අරහ</b>න්ති පවුච්චතී”ති॥ (විසුද්ධි॰ 1.128)।
bod:<b>අග්ගදක්ඛිණෙය්යත්තා</b>ති උත්තමදක්ඛිණෙය්යභාවතො। චක්කවත්තිනො අචෙතනෙ චක්කරතනෙ උප්පන්නෙ තත්ථෙව ලොකො පූජං කරොති, අඤ්ඤත්ථ පූජාවිසෙසා පච්ඡිජ්ජන්ති, කිමඞ්ගං පන සම්මාසම්බුද්ධෙ උප්පන්නෙති දස්සෙන්තො <b>“උප්පන්නෙ</b> <pb M=1.225/> <b>තථාගතෙ”</b>තිආදිමාහ। “එකෙකං ධම්මක්ඛන්ධං එකෙකවිහාරෙන පූජෙස්සාමී”ති වුත්තෙපි සත්ථාරංයෙව උද්දිස්ස කතත්තා <b>“භගවන්තං උද්දිස්සා”</b>තිආදි වුත්තං। <b>කො පන වාදො අඤ්ඤෙසං පූජාවිසෙසාන</b>න්ති යථාවුත්තතො අඤ්ඤෙසං අමහෙසක්ඛෙහි දෙවමනුස්සෙහි කරියමානානං නාතිඋළාරානං පූජාවිසෙසානං අරහභාවෙ කා නාම කථා। <b>පච්චයාදීනං අරහත්තාපි අරහ</b>න්ති යථාවුත්තචීවරාදිපච්චයානං පූජාවිසෙසස්ස ච අග්ගදක්ඛිණෙය්යභාවෙන අනුච්ඡවිකත්තාපි අරහං। ඉමස්සපි අත්ථස්ස සුඛග්ගහණත්ථං ඉදං වුච්චති –
gax:“පූජාවිසෙසං සහ පච්චයෙහි,
gax:යස්මා අයං අරහති ලොකනාථො।
gax:අත්ථානුරූපං <b>අරහ</b>න්ති ලොකෙ,
gae:තස්මා ජිනො අරහති නාමමෙත”න්ති॥ (විසුද්ධි॰ 1.129)।
bod:<b>අසිලොකභයෙනා</b>ති අකිත්තිභයෙන, අයසභයෙන ගරහාභයෙනාති වුත්තං හොති। <b>රහො පාපං කරොන්තී</b>ති “මා නං කොචි ජඤ්ඤා”ති රහසි පාපං කරොන්ති। <b>එවමෙස න කදාචි කරොතී</b>ති එස භගවා පාපහෙතූනං බොධිමණ්ඩෙයෙව සුප්පහීනත්තා කදාචිපි එවං න කරොති। හොති චෙත්ථ –
gax:“යස්මා <pb V=1.199/> නත්ථි රහො නාම, පාපකම්මෙසු තාදිනො।
gae:රහාභාවෙන තෙනෙස, <b>අරහං</b> ඉති විස්සුතො”ති॥ (විසුද්ධි॰ 1.130)।
bod:ඉදානි සුඛග්ගහණත්ථං යථාවුත්තමත්ථං සබ්බම්පි සඞ්ගහෙත්වා දස්සෙන්තො ආහ <b>“හොති චෙත්ථා”</b>තිආදි। <b>කිලෙසාරීන සො මුනී</b>ති එත්ථ ගාථාබන්ධසුඛත්ථං නිග්ගහීතලොපො දට්ඨබ්බො, කිලෙසාරීනං හතත්තාති අත්ථො। <b>පච්චයාදීන චාරහො</b>ති එත්ථාපි නිග්ගහීතලොපො වුත්තනයෙනෙව දට්ඨබ්බො।
bod:<b>අරහ</b>න්ති එත්ථ අයමපරොපි නයො දට්ඨබ්බො – ආරකාති <b>අරහං,</b> සුවිදූරභාවතො ඉච්චෙව අත්ථො। කුතො පන සුවිදූරභාවතොති? යෙ අභාවිතකායා අභාවිතසීලා අභාවිතචිත්තා අභාවිතපඤ්ඤා, තතො එව අප්පහීනරාගදොසමොහා අරියධම්මස්ස අකොවිදා අරියධම්මෙ අවිනීතා අරියධම්මස්ස අදස්සාවිනො අප්පටිපන්නා මිච්ඡාපටිපන්නා ච, තතො සුවිදූරභාවතො। වුත්තඤ්හෙතං භගවතා –
ind:“සඞ්ඝාටිකණ්ණෙ <pb M=1.226/> චෙපි මෙ, භික්ඛවෙ, භික්ඛු ගහෙත්වා පිට්ඨිතො පිට්ඨිතො අනුබන්ධො අස්ස පාදෙ පාදං නික්ඛිපන්තො, සො ච හොති අභිජ්ඣාලු කාමෙසු තිබ්බසාරාගො බ්යාපන්නචිත්තො පදුට්ඨමනසඞ්කප්පො මුට්ඨස්සති අසම්පජානො අසමාහිතො විබ්භන්තචිත්තො පාකතින්ද්රියො, අථ ඛො සො ආරකාව මය්හං, අහඤ්ච තස්ස। තං කිස්ස හෙතු? ධම්මඤ්හි සො, භික්ඛවෙ, භික්ඛු න පස්සති, ධම්මං අපස්සන්තො න මං පස්සතී”ති (ඉතිවු॰ 92)।
bod:යථාවුත්තපුග්ගලා හි සචෙපි සායංපාතං සත්ථු සන්තිකාවචරාව සියුං, න තෙ තාවතා “සත්ථු සන්තිකා”ති වත්තබ්බා, තථා සත්ථාපි නෙසං। ඉති අසප්පුරිසානං ආරකා දූරෙති අරහං। තෙනෙදං වුච්චති –
gax:“සම්මා න පටිපජ්ජන්ති, යෙ නිහීනාසයා නරා।
gae:ආරකා තෙහි භගවා, දූරෙ තෙනාරහං මතො”ති॥
bod:තථා ආරකාති <b>අරහං,</b> ආසන්නභාවතොති අත්ථො। කුතො පන ආසන්නභාවතොති? යෙ භාවිතකායා භාවිතසීලා භාවිතචිත්තා භාවිතපඤ්ඤා, තතො එව පහීනරාගදොසමොහා අරියධම්මස්ස කොවිදා <pb V=1.200/> අරියධම්මෙ සුවිනීතා අරියධම්මස්ස දස්සාවිනො සම්මාපටිපන්නා, තතො ආසන්නභාවතො। වුත්තම්පි චෙතං භගවතා –
ind:“යොජනසතෙ චෙපි මෙ, භික්ඛවෙ, භික්ඛු විහරෙය්ය, සො ච හොති අනභිජ්ඣාලු කාමෙසු න තිබ්බසාරාගො අබ්යාපන්නචිත්තො අපදුට්ඨමනසඞ්කප්පො උපට්ඨිතස්සති සම්පජානො සමාහිතො එකග්ගචිත්තො සංවුතින්ද්රියො, අථ ඛො සො සන්තිකෙව මය්හං, අහඤ්ච තස්ස। තං කිස්ස හෙතු? ධම්මඤ්හි සො, භික්ඛවෙ, භික්ඛු පස්සති, ධම්මං පස්සන්තො මං පස්සතී”ති (ඉතිවු॰ 92)।
bod:තථාරූපා හි පුග්ගලා සත්ථු යොජනසතන්තරිකාපි හොන්ති, න තාවතා තෙ “සත්ථු දූරචාරිනො”ති වත්තබ්බා, තථා සත්ථාපි නෙසං। ඉති සප්පුරිසානං ආරකා ආසන්නෙති අරහං। තෙනෙදං වුච්චති –
gax:“යෙ සම්මා පටිපජ්ජන්ති, සුප්පණීතාධිමුත්තිකා।
gae:ආරකා තෙහි ආසන්නෙ, තෙනාපි <b>අරහං</b> ජිනො”ති॥
bod:යෙ <pb M=1.227/> ඉමෙ රාගාදයො පාපධම්මා යස්මිං සන්තානෙ උප්පජ්ජන්ති, තස්ස දිට්ඨධම්මිකම්පි සම්පරායිකම්පි අනත්ථං ආවහන්ති, නිබ්බානගාමිනියා පටිපදාය එකංසෙනෙව උජුවිපච්චනීකභූතා ච, තෙ අත්තහිතං පරහිතඤ්ච පරිපූරෙතුං සම්මා පටිපජ්ජන්තෙහි සාධූහි දූරතො රහිතබ්බා පරිච්චජිතබ්බා පහාතබ්බාති රහා නාම, තෙ ච යස්මා භගවතො බොධිමූලෙයෙව අරියමග්ගෙන සබ්බසො පහීනා සුසමුච්ඡින්නා। යථාහ –
ind:“තථාගතස්ස ඛො, බ්රාහ්මණ, රාගො පහීනො දොසො මොහො, සබ්බෙපි පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා”ති (පාරා॰ 9)।
uni:තස්මා සබ්බසො න සන්ති එතස්ස රහාති අරහොති වත්තබ්බෙ ඔකාරස්ස සානුසාරං අකාරාදෙසං කත්වා <b>“අරහ”</b>න්ති වුත්තං। තෙනෙදං වුච්චති –
gax:“පාපධම්මා <pb V=1.201/> රහා නාම, සාධූහි රහිතබ්බතො।
gae:තෙසං සුට්ඨු පහීනත්තා, භගවා <b>අරහං</b> මතො”ති॥
bod:යෙ තෙ සබ්බසො පරිඤ්ඤාතක්ඛන්ධා පහීනකිලෙසා භාවිතමග්ගා සච්ඡිකතනිරොධා අරහන්තො ඛීණාසවා, යෙ ච සෙඛා අප්පත්තමානසා අනුත්තරං යොගක්ඛෙමං පත්ථයමානා විහරන්ති, යෙ ච පරිසුද්ධප්පයොගා කල්යාණජ්ඣාසයා සද්ධාසීලසුතාදිගුණසම්පන්නා පුග්ගලා, තෙහි න රහිතබ්බො න පරිච්චජිතබ්බො, තෙ ච භගවතාති <b>අරහං</b>। තථා හි අරියපුග්ගලා සත්ථාරා දිට්ඨධම්මස්ස පච්චක්ඛකරණතො සත්ථු ධම්මසරීරෙන අවිරහිතාව හොන්ති। යථාහ ආයස්මා පිඞ්ගියො –
gax:“පස්සාමි නං මනසා චක්ඛුනාව,
gax:රත්තින්දිවං බ්රාහ්මණ අප්පමත්තො।
gax:නමස්සමානො විවසෙමි රත්තිං,
gae:තෙනෙව මඤ්ඤාමි අවිප්පවාසං॥
gax:“සද්ධා <pb M=1.228/> ච පීති ච මනො සති ච,
gax:නාපෙන්තිමෙ ගොතමසාසනම්හා।
gax:යං යං දිසං වජති භූරිපඤ්ඤො,
gae:ස තෙන තෙනෙව නතොහමස්මී”ති॥ (සු॰ නි॰ 1148-1149)।
bod:තෙනෙව ච තෙ අඤ්ඤං සත්ථාරං න උද්දිසන්ති। යථාහ –
ind:“අට්ඨානමෙතං, භික්ඛවෙ, අනවකාසො, යං දිට්ඨිසම්පන්නො පුග්ගලො අඤ්ඤං සත්ථාරං උද්දිසෙය්ය, නෙතං ඨානං විජ්ජතී”ති (ම॰ නි॰ 3.128; අ॰ නි॰ 1.276)।
bod:කල්යාණපුථුජ්ජනාපි යෙභුය්යෙන සත්ථරි නිච්චලසද්ධා එව හොන්ති। ඉති සුප්පටිපන්නෙහි පුරිසවිසෙසෙහි අවිරහිතබ්බතො තෙසඤ්ච අවිරහනතො න සන්ති එතස්ස රහා පරිච්චජනකා, නත්ථි වා එතස්ස රහා සාධූහි පරිච්චජිතබ්බතාති <b>අරහං</b>। තෙනෙදං වුච්චති –
gax:“යෙ සච්ඡිකතසද්ධම්මා, අරියා සුද්ධගොචරා।
gae:න තෙහි රහිතො හොති, නාථො තෙනා<b>රහං</b> මතො”ති॥
bod:<b>රහො</b>ති <pb V=1.202/> ච ගමනං වුච්චති, භගවතො ච නානාගතීසු පරිබ්භමනසඞ්ඛාතං සංසාරෙ ගමනං නත්ථි කම්මක්ඛයකරෙන අරියමග්ගෙන බොධිමූලෙයෙව සබ්බසො සසම්භාරස්ස කම්මවට්ටස්ස විද්ධංසිතත්තා। යථාහ –
gax:“යෙන දෙවූපපත්යස්ස, ගන්ධබ්බො වා විහඞ්ගමො।
gax:යක්ඛත්තං යෙන ගච්ඡෙය්යං, මනුස්සත්තඤ්ච අබ්බජෙ।
gae:තෙ මය්හං ආසවා ඛීණා, විද්ධස්තා විනළීකතා”ති॥ (අ॰ නි॰ 4.36)।
uni:එවං නත්ථි එතස්ස රහො ගමනං ගතීසු පච්චාජාතීතිපි <b>අරහං</b>। තෙනෙදං වුච්චති –
gax:“රහො වා ගමනං යස්ස, සංසාරෙ නත්ථි සබ්බසො।
gae:පහීනජාතිමරණො, <b>අරහං</b> සුගතො මතො”ති॥
bod:පාසංසත්තා වා භගවා <b>අරහං</b>। අක්ඛරචින්තකා හි පසංසායං අරහසද්දං වණ්ණෙන්ති। පාසංසභාවො ච භගවතො අනඤ්ඤසාධාරණතො යථාභුච්චගුණාධිගතො සදෙවකෙ ලොකෙ සුප්පතිට්ඨිතො। තථා හෙස අනුත්තරෙන සීලෙන අනුත්තරෙන සමාධිනා අනුත්තරාය පඤ්ඤාය අනුත්තරාය <pb M=1.229/> විමුත්තියා අසමො අසමසමො අප්පටිමො අප්පටිභාගො අප්පටිපුග්ගලොති එවං තස්මිං තස්මිං ගුණෙ විභජිත්වා වුච්චමානෙ පණ්ඩිතපුරිසෙහි දෙවෙහි බ්රහ්මෙහි භගවතා වා පන පරියොසාපෙතුං අසක්කුණෙය්යරූපො। ඉති පාසංසත්තාපි භගවා අරහං। තෙනෙදං වුච්චති –
gax:“ගුණෙහි සදිසො නත්ථි, යස්මා ලොකෙ සදෙවකෙ।
gae:තස්මා පාසංසියත්තාපි, <b>අරහං</b> ද්විපදුත්තමො”ති॥
bod:සබ්බසඞ්ගහවසෙන පන –
gax:ආරකා මන්දබුද්ධීනං, ආරකා ච විජානතං।
gax:රහානං සුප්පහීනත්තා, විදූනමරහෙය්යතො।
gae:භවෙසු ච රහාභාවා, පාසංසා අරහං ජිනොති॥
uni:එත්තාවතා <pb V=1.203/> ච “අරහ”න්ති පදස්ස සබ්බසො අත්ථො විභත්තො හොති।
bod:ඉදානි <b>සම්මාසම්බුද්ධො</b>ති ඉමස්ස අත්ථං විභජිත්වා දස්සෙන්තො ආහ <b>“සම්මා සාමඤ්චා”</b>තිආදි। තත්ථ <b>සම්මා</b>ති අවිපරීතං। <b>සාම</b>න්ති සයමෙව, අපරනෙය්යො හුත්වාති අත්ථො। <b>සම්බුද්ධො</b>ති හි එත්ථ <b>සං</b>-සද්දො සයන්ති එතස්ස අත්ථස්ස බොධකොති දට්ඨබ්බො। <b>සබ්බධම්මාන</b>න්ති අනවසෙසානං නෙය්යධම්මානං। කථං පනෙත්ථ සබ්බධම්මානන්ති අයං විසෙසො ලබ්භතීති? එකදෙසස්ස අග්ගහණතො। පදෙසග්ගහණෙ හි අසති ගහෙතබ්බස්ස නිප්පදෙසතාව විඤ්ඤායති යථා “දික්ඛිතො න දදාතී”ති। එවඤ්ච කත්වා අත්ථවිසෙසනපෙක්ඛා කත්තරි එව බුද්ධසද්දසිද්ධි වෙදිතබ්බා කම්මවචනිච්ඡාය අභාවතො। “සම්මා සාමඤ්ච බුද්ධත්තා සම්මාසම්බුද්ධො”ති එත්තකමෙව හි ඉධ සද්දතො ලබ්භති, “සබ්බධම්මාන”න්ති ඉදං පන අත්ථතො ලබ්භමානං ගහෙත්වා වුත්තං। න හි බුජ්ඣනකිරියා අවිසයා යුජ්ජති।
bod:ඉදානි තස්සා විසයං “සබ්බධම්මෙ”ති සාමඤ්ඤතො වුත්තං විභජිත්වා දස්සෙතුං <b>“අභිඤ්ඤෙය්යෙ ධම්මෙ”</b>තිආදි වුත්තං। තත්ථ <b>අභිඤ්ඤෙය්යෙ</b>ති අනිච්චාදිතො ලක්ඛණරසාදිතො ච අභිවිසිට්ඨෙන ඤාණෙන ජානිතබ්බෙ චතුසච්චධම්මෙ। <b>අභිඤ්ඤෙය්යතො බුද්ධො</b>ති අභිඤ්ඤෙය්යභාවතො බුජ්ඣි, පුබ්බභාගෙ විපස්සනාපඤ්ඤාදීහි අධිගමක්ඛණෙ මග්ගපඤ්ඤාය අපරභාගෙ සබ්බඤ්ඤුතඤ්ඤාණාදීහි අඤ්ඤාසීති අත්ථො। ඉතො පරෙසුපි එසෙව නයො <pb M=1.230/>। <b>පරිඤ්ඤෙය්යෙ ධම්මෙ</b>ති අනිච්චාදිවසෙන පරිජානිතබ්බං දුක්ඛං අරියසච්චමාහ। <b>පහාතබ්බෙ</b>ති සමුදයපක්ඛියෙ। <b>සච්ඡිකාතබ්බෙ</b>ති නිබ්බානං සන්ධායාහ। බහුවචනනිද්දෙසො පනෙත්ථ සොපාදිසෙසාදිකං පරියායසිද්ධං භෙදමපෙක්ඛිත්වා කතො, උද්දෙසො වා අයං චතුසච්චධම්මානම්පි। තථා හි වක්ඛති “චක්ඛු දුක්ඛසච්ච”න්තිආදි। උද්දෙසො ච අවිනිච්ඡිතත්ථපරිච්ඡෙදස්ස ධම්මස්ස වසෙන කරීයති। උද්දෙසෙන හි උද්දිසියමානානං අත්ථිතාමත්තං වුච්චති, න පරිච්ඡෙදොති අපරිච්ඡෙදෙන බහුවචනෙන වුත්තං යථා “අප්පච්චයා ධම්මා, අසඞ්ඛතා ධම්මා”ති। <b>සච්ඡිකාතබ්බෙ</b>ති වා ඵලවිමුත්තීනම්පි ගහණං, න නිබ්බානස්සෙවාති බහුවචනනිද්දෙසො කතො। එවඤ්ච <b>භාවෙතබ්බෙ</b>ති එත්ථ ඣානානම්පි ගහණං දට්ඨබ්බං। <b>තෙනෙව චාහා</b>ති සෙලබ්රාහ්මණස්ස අත්තනො බුද්ධභාවං සාධෙන්තො එවමාහ।
bod:කිං පන භගවා සයමෙව අත්තනො සම්මාසම්බුද්ධභාවං සාධෙතීති? සාධෙති මහාකරුණාය අඤ්ඤෙසං අවිසයතො। තත්ථ “එකොම්හි සම්මාසම්බුද්ධො, සබ්බාභිභූ සබ්බවිදූහමස්මී”තිආදීනි (ම॰ නි॰ 2.341; මහාව॰ 11) සුත්තපදානි, ඉදමෙව ච “අභිඤ්ඤෙය්ය”න්තිආදි සුත්තපදං එතස්ස අත්ථස්ස සාධකං। තත්ථ <b>අභිඤ්ඤෙය්ය</b>න්ති ඉමිනා දුක්ඛසච්චමාහ, <b>භාවෙතබ්බ</b>න්ති මග්ගසච්චං। <pb V=1.204/> <b>ච</b>-සද්දො පනෙත්ථ අවුත්තසමුච්චයත්ථො, තෙන සච්ඡිකාතබ්බස්ස ගහණං වෙදිතබ්බං। අථ වා <b>අභිඤ්ඤෙය්ය</b>න්ති ඉමිනාව පාරිසෙසඤායෙන පරිඤ්ඤෙය්යධම්මෙ සච්ඡිකාතබ්බධම්මෙ ච දස්සෙති। <b>තස්මා බුද්ධොස්මී</b>ති යස්මා චත්තාරි සච්චානි මයා බුද්ධානි, සච්චවිනිමුත්තඤ්ච කිඤ්චි ඤෙය්යං නත්ථි, තස්මා සබ්බම්පි ඤෙය්යං බුද්ධොස්මි, අබ්භඤ්ඤාසින්ති අත්ථො। <b>සෙලසුත්තට්ඨකථායං</b> පන ඉදං වුත්තං –
ind:“අභිඤ්ඤෙය්යන්ති විජ්ජා ච විමුත්ති ච। භාවෙතබ්බං මග්ගසච්චං। පහාතබ්බං සමුදයසච්චං। හෙතුවචනෙන පන ඵලසිද්ධිතො තෙසං ඵලානි නිරොධසච්චදුක්ඛසච්චානිපි වුත්තානෙව හොන්ති। එවං සච්ඡිකාතබ්බං සච්ඡිකතං, පරිඤ්ඤාතබ්බං පරිඤ්ඤාතන්ති ඉදම්පෙත්ථ සඞ්ගහිතමෙවාති චතුසච්චභාවනං චතුසච්චභාවනාඵලඤ්ච විමුත්තිං දස්සෙන්තො ‘බුජ්ඣිතබ්බං බුජ්ඣිත්වා බුද්ධො ජාතොස්මී’ති යුත්තහෙතුනා බුද්ධභාවං සාධෙතී”ති (ම॰ නි॰ අට්ඨ॰ 2.399)।
bod:තත්ථ <pb M=1.231/> <b>විජ්ජා</b>ති මග්ගවිජ්ජා වුත්තා උක්කට්ඨනිද්දෙසෙන। <b>විමුත්තී</b>ති ඵලවිමුත්ති। කාමඤ්චෙත්ථ මග්ගවිජ්ජාපි භාවෙතබ්බභාවෙන ගහිතා, සබ්බෙපි පන සභාවධම්මා අභිඤ්ඤෙය්යාති විජ්ජාය අභිඤ්ඤෙය්යභාවො වුත්තො। ඉමිනාව නයෙන සබ්බෙසම්පි අභිඤ්ඤෙය්යභාවො වුත්තො එවාති දට්ඨබ්බං। ඵලෙන විනා හෙතුභාවස්සෙව අභාවතො හෙතුවචනෙන ඵලසිද්ධි වුත්තාති වෙදිතබ්බං। නිරොධස්ස හි සම්පාපනෙන මග්ගස්ස හෙතුභාවො, දුක්ඛස්ස නිබ්බත්තනෙන තණ්හාය සමුදයභාවොති।
bod:එවං සච්චවසෙන සාමඤ්ඤතො වුත්තමත්ථං ද්වාරාරම්මණෙහි සද්ධිං ද්වාරප්පවත්තධම්මෙහි චෙව ඛන්ධාදීහි ච සච්චවසෙනෙව විභජිත්වා දස්සෙතුං <b>“අපිචා”</b>තිආදි ආරද්ධං। <b>මූලකාරණභාවෙනා</b>ති සන්තෙසුපි අවිජ්ජාදීසු අඤ්ඤෙසු කාරණෙසු තෙසම්පි මූලභූතකාරණභාවෙන। තණ්හා හි කම්මස්ස විචිත්තභාවහෙතුතො සහායභාවූපගමනතො ච දුක්ඛවිචිත්තතාය පධානකාරණං। <b>සමුට්ඨාපිකා</b>ති උප්පාදිකා। <b>පුරිමතණ්හා</b>ති පුරිමභවසිද්ධා තණ්හා। <b>උභින්න</b>න්ති චක්ඛුස්ස තංසමුදයස්ස ච। <b>අප්පවත්තී</b>ති අප්පවත්තිනිමිත්තං। <b>නිරොධප්පජානනා</b>ති සච්ඡිකිරියාභිසමයවසෙන නිරොධස්ස පටිවිජ්ඣනා। <b>එකෙකපදුද්ධාරෙනා</b>ති “චක්ඛුං චක්ඛුසමුදයො චක්ඛුනිරොධො”තිආදිනා එකෙකකොට්ඨාසනිද්ධාරණෙන। තණ්හායපි පරිඤ්ඤෙය්යභාවසබ්භාවතො උපාදානක්ඛන්ධොගධත්තා සඞ්ඛාරදුක්ඛභාවතො ච දුක්ඛසච්චසඞ්ගහං දස්සෙතුං <b>“රූපතණ්හාදයො ඡ තණ්හාකායා”</b>ති වුත්තං, තස්මා වත්තමානභවෙ තණ්හා ඛන්ධපරියාපන්නත්තා සඞ්ඛාරදුක්ඛභාවතො ච දුක්ඛසච්චං। යස්මිං පන අත්තභාවෙ <pb V=1.205/> සා උප්පජ්ජති, තස්ස අත්තභාවස්ස මූලකාරණභාවෙන සමුට්ඨාපිකා පුරිමභවසිද්ධා තණ්හා සමුදයසච්චන්ති ගහෙතබ්බා।
bod:<b>කසිණානී</b>ති කසිණාරම්මණිකජ්ඣානානි। <b>ද්වත්තිංසාකාරා</b>ති ද්වත්තිංස කොට්ඨාසා තදාරම්මණජ්ඣානානි ච। <b>නව භවා</b>ති කාමභවො රූපභවො අරූපභවො සඤ්ඤීභවො අසඤ්ඤීභවො නෙවසඤ්ඤීනාසඤ්ඤීභවො එකවොකාරභවො චතුවොකාරභවො පඤ්චවොකාරභවොති නව භවා। තත්ථ භවතීති භවො, කාමරාගසඞ්ඛාතෙන කාමෙන යුත්තො භවො, කාමසඞ්ඛාතො වා භවො <b>කාමභවො,</b> එකාදස කාමාවචරභූමියො। කාමෙ පහාය රූපරාගසඞ්ඛාතෙන රූපෙන යුත්තො භවො, රූපසඞ්ඛාතො වා භවො <b>රූපභවො,</b> සොළස <pb M=1.232/> රූපාවචරභූමියො। කාමඤ්ච රූපඤ්ච පහාය අරූපරාගසඞ්ඛාතෙන අරූපෙන යුත්තො භවො, අරූපසඞ්ඛාතො වා භවො <b>අරූපභවො,</b> චතස්සො ආරුප්පභූමියො। සඤ්ඤාවතං භවො <b>සඤ්ඤීභවො,</b> සඤ්ඤා වා එත්ථ භවෙ අත්ථීති සඤ්ඤීභවො, සො කාමභවො ච අසඤ්ඤීභවමුත්තො රූපභවො ච නෙවසඤ්ඤීනාසඤ්ඤීභවමුත්තො අරූපභවො ච හොති। න සඤ්ඤීභවො <b>අසඤ්ඤීභවො,</b> සො රූපභවෙකදෙසො। ඔළාරිකත්තාභාවතො නෙවසඤ්ඤා, සුඛුමත්තස්ස සබ්භාවතො නාසඤ්ඤාති නෙවසඤ්ඤානාසඤ්ඤා, තාය යුත්තො භවො <b>නෙවසඤ්ඤානාසඤ්ඤාභවො</b>। අථ වා ඔළාරිකාය සඤ්ඤාය අභාවා සුඛුමාය ච භාවා නෙවසඤ්ඤා නාසඤ්ඤා අස්මිං භවෙති නෙවසඤ්ඤානාසඤ්ඤාභවො, සො අරූපභවෙකදෙසො। එකෙන රූපක්ඛන්ධෙන වොකිණ්ණො භවො, එකෙන වා වොකාරො අස්ස භවස්සාති <b>එකවොකාරභවො,</b> සො අසඤ්ඤීභවො। චතූහි අරූපක්ඛන්ධෙහි වොකිණ්ණො භවො, චතූහි වා වොකාරො අස්ස භවස්සාති <b>චතුවොකාරභවො,</b> සො අරූපභවො එව। පඤ්චහි ඛන්ධෙහි වොකිණ්ණො භවො, පඤ්චහි වා වොකාරො අස්ස භවස්සාති <b>පඤ්චවොකාරභවො,</b> සො කාමභවො ච රූපභවෙකදෙසො ච හොති। <b>වොකාරො</b>ති වා ඛන්ධානමෙතමධිවචනං, තස්මා එකො වොකාරො අස්ස භවස්සාති එකවොකාරභවොති එවමාදිනාපෙත්ථ අත්ථො වෙදිතබ්බො। <b>චත්තාරි ඣානානී</b>ති අග්ගහිතාරම්මණවිසෙසානි චත්තාරි රූපාවචරජ්ඣානානි। විපාකජ්ඣානානං වා එතං ගහණං। එත්ථ ච කුසලධම්මානං උපනිස්සයභූතා තණ්හාසමුට්ඨාපිකා පුරිමතණ්හාති වෙදිතබ්බා। කිරියධම්මානං පන යත්ථ තෙ කිරියධම්මා උප්පජ්ජන්ති, තස්ස අත්තභාවස්ස කාරණභූතා තණ්හා। <b>අනුලොමතො</b>ති එත්ථ “සඞ්ඛාරා දුක්ඛසච්චං, අවිජ්ජා සමුදයසච්ච”න්ති ඉමිනා අනුක්කමෙන යොජෙතබ්බං।
bod:<b>අනුබුද්ධො</b>ති බුජ්ඣිතබ්බධම්මස්ස අනුරූපතො බුද්ධො। <b>තෙනා</b>ති යස්මා සාමඤ්ඤතො විසෙසතො ච එකෙකපදුද්ධාරෙන සබ්බධම්මෙ බුද්ධො, තස්මා වුත්තං। කිං වුත්තන්ති ආහ <b>“සම්මා සාමඤ්ච සබ්බධම්මානං බුද්ධත්තා”</b>ති, සබ්බස්සපි ඤෙය්යස්ස සබ්බාකාරතො අවිපරීතං සයමෙව අභිසම්බුද්ධත්තාති <pb V=1.206/> අත්ථො। ඉමිනාස්ස පරොපදෙසරහිතස්ස සබ්බාකාරෙන සබ්බධම්මාවබොධනසමත්ථස්ස <pb M=1.233/> ආකඞ්ඛප්පටිබද්ධවුත්තිනො අනාවරණඤාණසඞ්ඛාතස්ස සබ්බඤ්ඤුතඤ්ඤාණස්ස අධිගමො දස්සිතො।
bod:නනු ච සබ්බඤ්ඤුතඤ්ඤාණතො අඤ්ඤං අනාවරණඤාණං, අඤ්ඤථා “ඡ අසාධාරණඤාණානි බුද්ධඤාණානී”ති වචනං විරුජ්ඣෙය්යාති? න විරුජ්ඣති විසයප්පවත්තිභෙදවසෙන අඤ්ඤෙහි අසාධාරණභාවදස්සනත්ථං එකස්සෙව ඤාණස්ස ද්විධා වුත්තත්තා। එකමෙව හි තං ඤාණං අනවසෙසසඞ්ඛතාසඞ්ඛතසම්මුතිධම්මවිසයතාය සබ්බඤ්ඤුතඤ්ඤාණං, තත්ථ ච ආවරණාභාවතො නිස්සඞ්ගචාරමුපාදාය අනාවරණඤාණන්ති වුත්තං। යථාහ <b>පටිසම්භිදායං</b> (පටි॰ ම॰ 1.119) “සබ්බං සඞ්ඛතමසඞ්ඛතං අනවසෙසං ජානාතීති සබ්බඤ්ඤුතඤ්ඤාණං, තත්ථ ආවරණං නත්ථීති අනාවරණඤාණ”න්තිආදි। තස්මා නත්ථි නෙසං අත්ථතො භෙදො, එකන්තෙන චෙතං එවමිච්ඡිතබ්බං। අඤ්ඤථා සබ්බඤ්ඤුතානාවරණඤාණානං සාධාරණතා අසබ්බධම්මාරම්මණතා ච ආපජ්ජෙය්ය। න හි භගවතො ඤාණස්ස අණුමත්තම්පි ආවරණං අත්ථි, අනාවරණඤාණස්ස අසබ්බධම්මාරම්මණභාවෙ යත්ථ තං න පවත්තති, තත්ථාවරණසබ්භාවතො අනාවරණභාවොයෙව න සියා। අථ වා පන හොතු අඤ්ඤමෙව අනාවරණඤාණං සබ්බඤ්ඤුතඤ්ඤාණතො, ඉධ පන සබ්බත්ථ අප්පටිහතවුත්තිතාය අනාවරණඤාණන්ති සබ්බඤ්ඤුතඤ්ඤාණමෙව අධිප්පෙතං, තස්ස චාධිගමනෙන භගවා සබ්බඤ්ඤූ සබ්බවිදූ සම්මාසම්බුද්ධොති ච වුච්චති න සකිංයෙව සබ්බධම්මාවබොධනතො। තථා ච වුත්තං <b>පටිසම්භිදායං</b> (පටි॰ ම॰ 1.162) “විමොක්ඛන්තිකමෙතං බුද්ධානං භගවන්තානං බොධියා මූලෙ සහ සබ්බඤ්ඤුතඤ්ඤාණස්ස පටිලාභා සච්ඡිකා පඤ්ඤත්ති යදිදං බුද්ධො”ති। සබ්බධම්මාවබොධනසමත්ථඤාණසමධිගමෙන හි භගවතො සන්තානෙ අනවසෙසධම්මෙ පටිවිජ්ඣිතුං සමත්ථතා අහොසීති।
bod:එත්ථාහ – කිං පනිදං ඤාණං පවත්තමානං සකිංයෙව සබ්බස්මිං විසයෙ පවත්තති, උදාහු කමෙනාති। කිඤ්චෙත්ථ – යදි තාව සකිංයෙව සබ්බස්මිං විසයෙ පවත්තති, අතීතානාගතපච්චුප්පන්නඅජ්ඣත්තබහිද්ධාදිභෙදභින්නානං සඞ්ඛතධම්මානං අසඞ්ඛතසම්මුතිධම්මානඤ්ච එකජ්ඣං උපට්ඨානෙ දූරතො චිත්තපටං පෙක්ඛන්තස්ස විය පටිවිභාගෙනාවබොධො න සියා, තථා සති “සබ්බෙ ධම්මා <pb M=1.234/> අනත්තා”ති විපස්සන්තානං අනත්තාකාරෙන විය සබ්බධම්මා අනිරූපිතරූපෙන භගවතො ඤාණස්ස විසයා හොන්තීති ආපජ්ජති। යෙපි “සබ්බඤෙය්යධම්මානං ඨිතලක්ඛණවිසයං විකප්පරහිතං සබ්බකාලං බුද්ධානං ඤාණං පවත්තති, තෙන තෙ සබ්බවිදූති වුච්චන්ති, එවඤ්ච කත්වා ‘චරං සමාහිතො නාගො, තිට්ඨන්තොපි සමාහිතො’ති ඉදම්පි වචනං සුවුත්තං හොතී”ති වදන්ති, තෙසම්පි වුත්තදොසා නාතිවත්ති, ඨිතලක්ඛණාරම්මණතාය ච අතීතානාගතසම්මුතිධම්මානං තදභාවතො එකදෙසවිසයමෙව භගවතො ඤාණං සියා, තස්මා සකිංයෙව ඤාණං පවත්තතීති න යුජ්ජති।
bod:අථ <pb V=1.207/> කමෙන සබ්බස්මිං විසයෙ ඤාණං පවත්තතීති। එවම්පි න යුජ්ජති। න හි ජාතිභූමිසභාවාදිවසෙන දිසාදෙසකාලාදිවසෙන ච අනෙකභෙදභින්නෙ ඤෙය්යෙ කමෙන ගය්හමානෙ තස්ස අනවසෙසප්පටිවෙධො සම්භවති අපරියන්තභාවතො ඤෙය්යස්ස। යෙ පන “අත්ථස්ස අවිසංවාදනතො ඤෙය්යස්ස එකදෙසං පච්චක්ඛං කත්වා සෙසෙපි එවන්ති අධිමුච්චිත්වා වවත්ථාපනෙන සබ්බඤ්ඤූ භගවා, තඤ්ච ඤාණං න අනුමානඤාණං සංසයාභාවතො। සංසයානුබද්ධඤ්හි ලොකෙ අනුමානඤාණ”න්ති වදන්ති, තෙසම්පි තං න යුත්තං। සබ්බස්ස හි අප්පච්චක්ඛභාවෙ අත්ථාවිසංවාදනෙන ඤෙය්යස්ස එකදෙසං පච්චක්ඛං කත්වා සෙසෙපි එවන්ති අධිමුච්චිත්වා වවත්ථාපනස්ස අසම්භවතො। යඤ්හි තං සෙසං, තං අප්පච්චක්ඛන්ති।
bod:අථ තම්පි පච්චක්ඛං තස්ස සෙසභාවො එව න සියාති? සබ්බමෙතං අකාරණං। කස්මා? අවිසයවිචාරණභාවතො। වුත්තඤ්හෙතං භගවතා – “බුද්ධවිසයො, භික්ඛවෙ, අචින්තෙය්යො න චින්තෙතබ්බො, යො චින්තෙය්ය, උම්මාදස්ස විඝාතස්ස භාගී අස්සා”ති (අ॰ නි॰ 4.77)। ඉදං පනෙත්ථ සන්නිට්ඨානං – යං කිඤ්චි භගවතා ඤාතුං ඉච්ඡිතං සකලං එකදෙසො වා, තත්ථ තත්ථ අප්පටිහතවුත්තිතාය පච්චක්ඛතො ඤාණං පවත්තති නිච්චසමාධානඤ්ච වික්ඛෙපාභාවතො। ඤාතුං ඉච්ඡිතස්ස ච සකලස්ස අවිසයභාවෙ තස්ස ආකඞ්ඛප්පටිබද්ධවුත්තිතා න සියා, එකන්තෙනෙවස්සා ඉච්ඡිතබ්බා “සබ්බෙ ධම්මා බුද්ධස්ස භගවතො ආවජ්ජනප්පටිබද්ධා ආකඞ්ඛප්පටිබද්ධා මනසිකාරප්පටිබද්ධා චිත්තුප්පාදප්පටිබද්ධා”ති (මහානි॰ 69; පටි॰ ම॰ 3.5) වචනතො। අතීතානාගතවිසයම්පි භගවතො ඤාණං අනුමානාගමතක්කගහණවිරහිතත්තා පච්චක්ඛමෙව।
bod:නනු <pb M=1.235/> ච එතස්මිම්පි පක්ඛෙ යදා සකලං ඤාතුං ඉච්ඡිතං, තදා සකිංයෙව සකලවිසයතාය අනිරූපිතරූපෙන භගවතො ඤාණං පවත්තෙය්යාති වුත්තදොසා නාතිවත්තියෙවාති? න, තස්ස විසොධිතත්තා। විසොධිතො හි සො බුද්ධවිසයො අචින්තෙය්යොති। අඤ්ඤථා පචුරජනඤාණසමානවුත්තිතාය බුද්ධානං භගවන්තානං ඤාණස්ස අචින්තෙය්යතා න සියා, තස්මා සකලධම්මාරම්මණම්පි තං එකධම්මාරම්මණං විය සුවවත්ථාපිතෙයෙව තෙ ධම්මෙ කත්වා පවත්තතීති ඉදමෙත්ථ අචින්තෙය්යං, “යාවතකං ඤෙය්යං, තාවතකං ඤාණං। යාවතකං ඤාණං, තාවතකං ඤෙය්යං। ඤෙය්යපරියන්තිකං ඤාණං, ඤාණපරියන්තිකං ඤෙය්ය”න්ති (පටි॰ ම॰ 3.5) එවමෙකජ්ඣං විසුං සකිං කමෙන වා ඉච්ඡානුරූපං සම්මා සාමං සබ්බධම්මානං බුද්ධත්තා සම්මාසම්බුද්ධො।
bod:<b>විජ්ජාහී</b>ති එත්ථ වින්දියං වින්දතීති විජ්ජා, යාථාවතො උපලබ්භතීති අත්ථො। අත්තනො වා <pb V=1.208/> පටිපක්ඛස්ස විජ්ඣනට්ඨෙන විජ්ජා, තමොක්ඛන්ධාදිකස්ස පදාලනට්ඨෙනාති අත්ථො। තතො එව අත්තනො විසයස්ස විදිතකරණට්ඨෙනපි විජ්ජා। <b>සම්පන්නත්තා</b>ති සමන්නාගතත්තා පරිපුණ්ණත්තා වා, අවිකලත්තාති අත්ථො। <b>තත්රා</b>ති අම්බට්ඨසුත්තෙ। <b>මනොමයිද්ධියා</b>ති එත්ථ “ඉධ භික්ඛු ඉමම්හා කායා අඤ්ඤං කායං අභිනිම්මිනාති රූපිං මනොමයං සබ්බඞ්ගපච්චඞ්ගං අහීනින්ද්රිය”න්ති (දී॰ නි॰ 1.236) ඉමිනා නයෙන ආගතා ඉද්ධි සරීරබ්භන්තරෙ අඤ්ඤස්සෙව ඣානමනෙන නිබ්බත්තත්තා මනොමයස්ස සරීරස්ස නිබ්බත්තිවසෙන පවත්තා මනොමයිද්ධි නාම। <b>ඡ අභිඤ්ඤා</b>ති ආසවක්ඛයඤාණෙන සද්ධිං ඉද්ධිවිධාදිකා පඤ්චාභිඤ්ඤායො। තිස්සන්නං අට්ඨන්නඤ්ච විජ්ජානං තත්ථ තත්ථ සුත්තෙ ගහණං වෙනෙය්යජ්ඣාසයවසෙනාති දට්ඨබ්බං। <b>සත්ත සද්ධම්මා</b> නාම සද්ධා හිරී ඔත්තප්පං බාහුසච්චං වීරියං සති පඤ්ඤා ච। යෙ සන්ධාය වුත්තං “ඉධ භික්ඛු සද්ධො හොති, හිරිමා, ඔත්තප්පී, බහුස්සුතො, ආරද්ධවීරියො, උපට්ඨිතස්සති, පඤ්ඤවා හොතී”ති (දී॰ නි॰ 3.330)। <b>චත්තාරි ඣානානී</b>ති යානි කානිචි චත්තාරි රූපාවචරජ්ඣානානි।
bod:කස්මා පනෙත්ථ සීලාදයොයෙව පන්නරස “චරණ”න්ති වුත්තාති චොදනං සන්ධායාහ <b>“ඉමෙයෙව හී”</b>තිආදි। තෙන තෙසං සික්ඛත්තයසඞ්ගහතො නිබ්බානුපගමනෙ එකංසතො සාධනභාවමාහ। ඉදානි තදත්ථසාධනාය ආගමං දස්සෙන්තො <b>“යථාහා”</b>තිආදිමාහ। <b>භගවා</b>තිආදි <pb M=1.236/> වුත්තස්සෙවත්ථස්ස නිගමනවසෙන වුත්තං। නනු චායං විජ්ජාචරණසම්පදා සාවකෙසුපි ලබ්භතීති? කිඤ්චාපි ලබ්භති, න පන තථා, යථා භගවතොති දස්සෙතුං <b>“තත්ථ විජ්ජාසම්පදා”</b>තිආදි වුත්තං। ආසවක්ඛයවිජ්ජාය සබ්බඤ්ඤුභාවසිද්ධිතො ආහ <b>“විජ්ජාසම්පදා භගවතො සබ්බඤ්ඤුතං පූරෙත්වා ඨිතා”</b>ති। චතූසු ඣානෙසු අන්තොගධභාවෙන චරණධම්මපරියාපන්නත්තා කරුණාබ්රහ්මවිහාරස්ස යථාරහං තස්ස ච මහාකරුණාසමාපත්තිවසෙන අසාධාරණසභාවස්ස භගවති උපලබ්භනතො ආහ <b>“චරණසම්පදා මහාකාරුණිකතං පූරෙත්වා ඨිතා”</b>ති। යථා සත්තානං අනත්ථං පරිවජ්ජෙත්වා අත්ථෙ නියොජනං පඤ්ඤාය විනා න හොති, එවං නෙසං අත්ථානත්ථජානනං සත්ථු කරුණාය විනා න හොතීති උභයම්පි උභයත්ථ සකිච්චකමෙව සියා। යත්ථ පන යස්සා පධානභාවො, තං දස්සෙතුං <b>“සො සබ්බඤ්ඤුතායා”</b>තිආදි වුත්තං। <b>යථා තං විජ්ජාචරණසම්පන්නො</b>ති එත්ථ <b>ත</b>න්ති නිපාතමත්තං, යථා අඤ්ඤොපි විජ්ජාචරණසම්පන්නො නියොජෙති, තථා අයන්ති අත්ථො। තෙන විජ්ජාචරණසම්පන්නස්සෙවායං ආවෙණිකා පටිපත්තීති දස්සෙති। සා පනායං සත්ථු විජ්ජාචරණසම්පදා සාසනස්ස නිය්යානිකතාය සාවකානං සම්මාපටිපත්තියා එකන්තකාරණන්ති දස්සෙතුං <b>“තෙනස්සා”</b>තිආදි වුත්තං। තත්ථ <b>අත්තන්තපාදයො</b>ති <b>ආදි</b>-සද්දෙන පරන්තපඋභයන්තපා ගහිතා। සෙසං සුවිඤ්ඤෙය්යමෙව।
bod:එත්ථ <pb V=1.209/> ච විජ්ජාසම්පදාය සත්ථු පඤ්ඤාමහත්තං පකාසිතං හොති, චරණසම්පදාය කරුණාමහත්තං। තෙසු පඤ්ඤාය භගවතො ධම්මරජ්ජප්පත්ති, කරුණාය ධම්මසංවිභාගො। පඤ්ඤාය සංසාරදුක්ඛනිබ්බිදා, කරුණාය සංසාරදුක්ඛසහනං। පඤ්ඤාය පරදුක්ඛපරිජානනං, කරුණාය පරදුක්ඛපතිකාරාරම්භො। පඤ්ඤාය පරිනිබ්බානාභිමුඛභාවො, කරුණාය තදධිගමො। පඤ්ඤාය සයං තරණං, කරුණාය පරෙසං තාරණං। පඤ්ඤාය බුද්ධභාවසිද්ධි, කරුණාය බුද්ධකිච්චසිද්ධි। කරුණාය වා බොධිසත්තභූමියං සංසාරාභිමුඛභාවො, පඤ්ඤාය තත්ථ අනභිරති, තථා කරුණාය පරෙසං අභිංසාපනං, පඤ්ඤාය සයං පරෙහි අභායනං। කරුණාය පරං රක්ඛන්තො අත්තානං රක්ඛති, පඤ්ඤාය අත්තානං රක්ඛන්තො පරං රක්ඛති। තථා කරුණාය අපරන්තපො, පඤ්ඤාය අනත්තන්තපො, තෙන අත්තහිතාය පටිපන්නාදීසු චතූසු <pb M=1.237/> පුග්ගලෙසු චතුත්ථපුග්ගලභාවො සිද්ධො හොති। තථා කරුණාය ලොකනාථතා, පඤ්ඤාය අත්තනාථතා। කරුණාය චස්ස නින්නතාභාවො, පඤ්ඤාය උන්නමාභාවො। තථා කරුණාය සබ්බසත්තෙසු ජනිතානුග්ගහො, පඤ්ඤානුගතත්තා න ච න සබ්බත්ථ විරත්තචිත්තො, පඤ්ඤාය සබ්බධම්මෙසු විරත්තචිත්තො, කරුණානුගතත්තා න ච න සබ්බසත්තානුග්ගහාය පවත්තො। යථා හි කරුණා භගවතො සිනෙහසොකවිරහිතා, එවං පඤ්ඤා අහංකාරමමංකාරවිනිමුත්තාති අඤ්ඤමඤ්ඤවිසොධිතා පරමවිසුද්ධා ගුණවිසෙසා විජ්ජාචරණසම්පදාහි පකාසිතාති දට්ඨබ්බං।
bod:ඉදානි <b>සුගතො</b>ති ඉමස්ස අත්ථං දස්සෙන්තො ආහ <b>“සොභනගමනත්තා”</b>තිආදි। “ගතෙ ඨිතෙ”තිආදීසු ගමනම්පි ගතන්ති වුච්චතීති ආහ <b>“ගමනම්පි හි ගතන්ති වුච්චතී”</b>ති। <b>සොභන</b>න්ති සුභං, සුභභාවො විසුද්ධතාය, විසුද්ධතා දොසවිගමෙනාති ආහ <b>“පරිසුද්ධමනවජ්ජ”</b>න්ති। ගමනඤ්ච නාම බහුවිධන්ති ඉධාධිප්පෙතං ගමනං දස්සෙන්තො <b>“අරියමග්ගො”</b>ති ආහ। සො හි නිබ්බානස්ස ගති අධිගමොති ච කත්වා ගතං ගමනන්ති ච වුච්චති। ඉදානි තස්සෙව ගමනෙ කාරණං දස්සෙතුං <b>“තෙන හෙසා”</b>තිආදි වුත්තං। <b>ඛෙමං දිස</b>න්ති නිබ්බානං। <b>අසජ්ජමානො</b>ති පරිපන්ථාභාවෙන සුගතිගමනෙපි අසජ්ජන්තො සඞ්ගං අකරොන්තො, පගෙව ඉතරත්ථ। අථ වා එකාසනෙ නිසීදිත්වා ඛිප්පාභිඤ්ඤාවසෙනෙව චතුන්නම්පි මග්ගානං පටිලද්ධභාවතො අසජ්ජමානො අබජ්ඣන්තො ගතො। යං ගමනං ගච්ඡන්තො සබ්බගමනත්ථං ආවහති, සබ්බඤ්ච අනුත්තරං සම්පත්තිං ආවහති, තදෙව සොභනං නාම, තෙන ච භගවා ගතොති ආහ <b>“ඉති සොභනගමනත්තා සුගතො”</b>ති සොභනත්ථො සුසද්දොති කත්වා।
bod:අසුන්දරානං දුක්ඛානං සඞ්ඛාරප්පවත්තීනං අභාවතො අච්චන්තසුඛත්තා එකන්තතො සුන්දරං නාම අසඞ්ඛතා ධාතූති ආහ <b>“සුන්දරඤ්චෙස ඨානං ගතො අමතං නිබ්බාන”</b>න්ති। තෙනාහ භගවා “නිබ්බානං <pb V=1.210/> පරමං සුඛ”න්ති (ම॰ නි॰ 2.215; ධ॰ ප॰ 203-204)। <b>සම්මා</b>ති සුට්ඨු। සුට්ඨු ගමනඤ්ච නාම පටිපක්ඛෙන අනභිභූතස්ස ගමනන්ති ආහ <b>“පහීනෙ කිලෙසෙ පුන අපච්චාගච්ඡන්තො”</b>ති, පහීනානං පුන අසමුදාචාරවසෙන අපච්චාගච්ඡන්තො। වුත්තමෙවත්ථං ආගමං දස්සෙත්වා විභාවෙන්තො ආහ <b>“වුත්තඤ්චෙත”</b>න්තිආදි। <b>එත</b>න්ති තෙන තෙන මග්ගෙන පහීනකිලෙසානං පුන අපච්චාගමනං, ඉදඤ්ච සිඛාප්පත්තං සම්මාගමනං, යාය ආගමනීයපටිපදාය <pb M=1.238/> සිද්ධං, සාපි සම්මාගමනමෙවාති එවම්පි භගවා සුගතොති දස්සෙතුං <b>“සම්මා වා ආගතො”</b>තිආදි වුත්තං। <b>සම්මාපටිපත්තියා</b>ති සම්මාසම්බොධියා සම්පාපනෙ අවිපරීතපටිපත්තියා। <b>සබ්බලොකස්ස හිතසුඛමෙව කරොන්තා</b>ති එතෙන මහාබොධියා පටිපදා අවිභාගෙන සබ්බසත්තානං සබ්බදා හිතසුඛාවහභාවෙනෙව පවත්තතීති දස්සෙති। <b>සස්සතං උච්ඡෙදන්ති ඉමෙ අන්තෙ අනුපගච්ඡන්තො ගතො</b>ති එතෙන පටිච්චසමුප්පාදගතිං දස්සෙති। <b>කාමසුඛං අත්තකිලමථන්ති ඉමෙ අනුපගච්ඡන්තො ගතො</b>ති එතෙන අරියමග්ගගතිං දස්සෙති।
bod:<b>තත්රා</b>ති යුත්තට්ඨානෙ යුත්තස්සෙව භාසනෙ। නිප්ඵාදෙතබ්බෙ සාධෙතබ්බෙ චෙතං භුම්මං। <b>අභූත</b>න්ති අභූතත්ථං। අත්ථමුඛෙන හි වාචාය අභූතතා භූතතා වා। <b>අතච්ඡ</b>න්ති තස්සෙව වෙවචනං। <b>අනත්ථසංහිත</b>න්ති දිට්ඨධම්මිකෙන සම්පරායිකෙන වා අනත්ථෙන සංහිතං <b>අනත්ථසංහිතං,</b> අනත්ථාවහං। න අත්ථොති අනත්ථො, අත්ථස්ස පටිපක්ඛො අභාවො ච, තෙන සංහිතං, පිසුණවාචං සම්ඵප්පලාපඤ්චාති අත්ථො। එවමෙත්ථ චතුබ්බිධස්සපි වචීදුච්චරිතස්ස සඞ්ගහො දට්ඨබ්බො। එත්ථ ච පඨමා වාචා සීලවන්තං “දුස්සීලො”ති, අචණ්ඩාලාදිං “චණ්ඩාලො”තිආදිනා භාසමානස්ස දට්ඨබ්බා। දුතියා දුස්සීලං “දුස්සීලො”ති, චණ්ඩාලාදිමෙව “චණ්ඩාලො”තිආදිනා අවිනයෙන භාසමානස්ස। තතියා නෙරයිකාදිකස්ස නෙරයිකාදිභාවවිභාවනීකථා යථා “ආපායිකො දෙවදත්තො නෙරයිකො”තිආදිකා। චතුත්ථී “වෙදවිහිතෙන යඤ්ඤවිධිනා පාණාතිපාතාදිකතං සුගතිං ආවහතී”ති ලොකස්ස බ්යාමොහනකථා। පඤ්චමී භූතෙන පෙසුඤ්ඤුපසංහාරා කථා। ඡට්ඨා යුත්තපත්තට්ඨානෙ පවත්තිතා දානසීලාදිකථා වෙදිතබ්බා। <b>එවං සම්මා ගදත්තා</b>ති යථාවුත්තං අභූතාදිං වජ්ජෙත්වා භූතං තච්ඡං අත්ථසංහිතං පියං මනාපං තතො එව සම්මා සුට්ඨු ගදනතො සුගතො। ආපාථගමනමත්තෙන කස්සචි අප්පියම්පි හි භගවතො වචනං පියං මනාපමෙව අත්ථසිද්ධියා ලොකස්ස හිතසුඛාවහත්තා। එත්ථ පන ද-කාරස්ස ත-කාරං කත්වා “සුගතො”ති වුත්තන්ති දට්ඨබ්බං।
bod:අපරො නයො – සොභනං ගතං ගමනං එතස්සාති <b>සුගතො</b>। භගවතො හි වෙනෙය්යජනුපසඞ්කමනං එකන්තෙන තෙසං හිතසුඛනිප්ඵාදනතො සොභනං භද්දකං। තථා ලක්ඛණානුබ්යඤ්ජනප්පටිමණ්ඩිතරූපකායතාය දුතවිලම්බිතඛලිතානුකඩ්ඪනනිප්පීළනුක්කුටිකකුටිලාකුලතාදිදොසවිරහිතං <pb V=1.211/> විලාසිතරාජහංසවසභවාරණමිගරාජගමනං <pb M=1.239/> කායගමනං ඤාණගමනඤ්ච විපුලනිම්මලකරුණාසතිවීරියාදිගුණවිසෙසහිතමභිනීහාරතො යාව මහාබොධි අනවජ්ජතාය සත්තානං හිතසුඛාවහතාය ච සොභනමෙව। අථ වා සයම්භූඤාණෙන සකලම්පි ලොකං පරිඤ්ඤාභිසමයවසෙන පරිජානන්තො සම්මා ගතො අවගතොති <b>සුගතො</b>। තථා ලොකසමුදයං පහානාභිසමයවසෙන පජහන්තො අනුප්පත්තිධම්මතං ආපාදෙන්තො සම්මා ගතො අතීතොති සුගතො। ලොකනිරොධං නිබ්බානං සච්ඡිකිරියාභිසමයවසෙන සම්මා ගතො අධිගතොති සුගතො। ලොකනිරොධගාමිනිං පටිපදං භාවනාභිසමයවසෙන සම්මා ගතො පටිපන්නොති සුගතො। තථා යං ඉමස්ස සදෙවකස්ස ලොකස්ස දිට්ඨං සුතං මුතං විඤ්ඤාතං පත්තං පරියෙසිතං ඤාතං අනුවිචරිතං මනසා, සබ්බං තං හත්ථතලෙ ආමලකං විය සම්මා පච්චක්ඛතො ගතො අබ්භඤ්ඤාසීති සුගතො।
bod:ඉදානි <b>ලොකවිදූ</b>ති ඉමස්ස අත්ථං පකාසෙන්තො ආහ <b>“සබ්බථා විදිතලොකත්තා”</b>තිආදි। තත්ථ <b>සබ්බථා</b>ති සබ්බප්පකාරෙන, යො යො ලොකො යෙන යෙන පකාරෙන වෙදිතබ්බො, තෙන තෙන පකාරෙනාති අත්ථො। තෙ පන පකාරෙ දස්සෙතුං <b>“සභාවතො”</b>තිආදි වුත්තං। තත්ථ <b>සභාවතො</b>ති දුක්ඛසභාවතො। සබ්බො හි ලොකො දුක්ඛසභාවො। යථාහ “සංඛිත්තෙන පඤ්චුපාදානක්ඛන්ධා දුක්ඛා”ති। <b>සමුදයතො</b>ති යතො සමුදෙති, තතො තණ්හාදිතො। <b>නිරොධතො</b>ති යත්ථ සො නිරුජ්ඣති, තතො විසඞ්ඛාරතො। <b>නිරොධූපායතො</b>ති යෙන විධිනා සො නිරොධො පත්තබ්බො, තතො අරියමග්ගතො ඉතො අඤ්ඤස්ස පකාරස්ස අභාවා। ඉති “සබ්බථා ලොකං අවෙදී”ති වත්වා තදත්ථසාධකං සුත්තං දස්සෙන්තො <b>“යත්ථ ඛො, ආවුසො”</b>තිආදිමාහ। ඉදඤ්ච සුත්තං “යත්ථ ඛො, භන්තෙ, න ජායති…පෙ॰… න උපපජ්ජති, සක්කා නු ඛො සො, භන්තෙ, ගමනෙන ලොකස්ස අන්තො ඤාතුං වා දට්ඨුං වා පාපුණිතුං වා”ති (සං॰ නි॰ 1.107; අ॰ නි॰ 4.45) ඔකාසලොකස්ස ගතිං සන්ධාය රොහිතදෙවපුත්තෙන පුට්ඨො භගවා අභාසි। තත්ථ <b>න ජායතී</b>තිආදිනා උජුකං ජාතිආදීනි පටික්ඛිපිත්වා <b>න චවති න උපපජ්ජතී</b>ති පදද්වයෙන අපරාපරං චවනුපපතනානි පටික්ඛිපති। කෙචි පන “න <pb M=1.240/> ජායතීතිආදි ගබ්භසෙය්යකාදිවසෙන වුත්තං, ඉතරං ඔපපාතිකවසෙනා”ති වදන්ති। <b>ත</b>න්ති ජාතිආදිරහිතං। <b>ගමනෙනා</b>ති පදසා ගමනෙන। <b>ලොකස්සන්ත</b>න්ති සඞ්ඛාරලොකස්ස අන්තභූතං නිබ්බානං। <b>ඤාතෙය්ය</b>න්ති ජානිතබ්බං। <b>දට්ඨෙය්ය</b>න්ති දට්ඨබ්බං। <b>පත්තෙය්ය</b>න්ති පත්තබ්බං। “ඤාතායං දිට්ඨායං පත්තාය”න්ති වා පාඨො, තත්ථ ගමනෙන ලොකස්සන්තං ඤාතා අයං දිට්ඨා අයං පත්තා අයන්ති න වදාමීති අත්ථො। <b>අය</b>න්ති නිබ්බානත්ථිකො।
bod:කාමං පදසා ගමනෙන ගන්ත්වා ලොකස්සන්තං ඤාතුං දට්ඨුං පත්තුං වා න සක්කා, අපි ච පරිමිතපරිච්ඡින්නට්ඨානෙ <pb V=1.212/> තං පඤ්ඤාපෙත්වා දස්සෙමීති දස්සෙන්තො <b>“අපි චා”</b>තිආදිමාහ। තත්ථ <b>බ්යාමමත්තෙ කළෙවරෙ</b>ති බ්යාමප්පමාණෙ අත්තභාවෙ। ඉමිනා රූපක්ඛන්ධං දස්සෙති। <b>සසඤ්ඤිම්හී</b>ති සඤ්ඤාය සහිතෙ। ඉමිනා සඤ්ඤාසීසෙන වෙදනාදයො තයො ඛන්ධෙ දස්සෙති සඤ්ඤාසහිතත්තා එව। <b>සමනකෙ</b>ති සවිඤ්ඤාණකෙති අත්ථො। ඉමිනා විඤ්ඤාණක්ඛන්ධං දස්සෙති, අවිඤ්ඤාණකෙ පන උතුසමුට්ඨානරූපසමුදායමත්තෙ පඤ්ඤාපෙතුං න සක්කාති අධිප්පායො। <b>ලොක</b>න්ති ඛන්ධාදිලොකං। <b>ලොකනිරොධ</b>න්ති තස්ස ලොකස්ස නිරුජ්ඣනං නිබ්බානමෙව වා। නිබ්බානම්පි හි ඛන්ධෙ පටිච්ච පඤ්ඤාපනතො සරීරස්මිංයෙව පඤ්ඤාපෙති। අදෙසම්පි හි තං යෙසං නිරොධො, තෙසං වසෙන දෙසතොපි උපචාරවසෙන නිද්දිසීයති යථා “චක්ඛුං ලොකෙ පියරූපං සාතරූපං, එත්ථෙසා තණ්හා පහීයමානා පහීයති, එත්ථ නිරුජ්ඣමානා නිරුජ්ඣතී”ති (දී॰ නි॰ 2.401; ම॰ නි॰ 1.134; විභ॰ 204)।
bod:<b>ගමනෙනා</b>ති පාකතිකගමනෙන। <b>ලොකස්සන්තො</b>ති සඞ්ඛාරලොකස්ස අන්තො අන්තකිරියාය හෙතුභූතං නිබ්බානං। <b>කුදාචන</b>න්ති කදාචිපි। <b>අප්පත්වා</b>ති අග්ගමග්ගෙන අනධිගන්ත්වා। <b>පමොචන</b>න්ති පමුත්ති නිස්සරණං। <b>තස්මා</b>ති යස්මා ලොකන්තං අප්පත්වා වට්ටදුක්ඛතො මුත්ති නත්ථි, තස්මා। <b>හවෙ</b>ති නිපාතමත්තං। <b>ලොකවිදූ</b>ති සභාවාදිතො සබ්බං ලොකං විජානන්තො। <b>සුමෙධො</b>ති සුන්දරපඤ්ඤො। <b>ලොකන්තගූ</b>ති පරිඤ්ඤාභිසමයෙන ලොකං විදිත්වා පහානාභිසමයෙන ලොකන්තගූ। මග්ගබ්රහ්මචරියස්ස පරිනිට්ඨිතත්තා <b>වුසිතබ්රහ්මචරියො</b>। සබ්බෙසං කිලෙසානං සමිතත්තා චතුසච්චධම්මානං වා අභිසමිතත්තා <b>සමිතාවී</b>। <b>නාසීසතී</b>ති න පත්ථෙති, යථා ඉමං ලොකං, එවං පරඤ්ච ලොකං නාසීසති අප්පටිසන්ධිකත්තා।
bod:එවං <pb M=1.241/> යදිපි ලොකවිදුතා අනවසෙසතො දස්සිතා සභාවාදිතො දස්සිතත්තා, ලොකො පන එකදෙසෙනෙව වුත්තොති තං අනවසෙසතො දස්සෙතුං <b>“අපි ච තයො ලොකා”</b>තිආදි වුත්තං। තත්ථ ඉන්ද්රියබද්ධානං ඛන්ධානං සමූහො සන්තානො ච <b>සත්තලොකො</b>। රූපාදීසු සත්තවිසත්තතාය සත්තො, ලොකීයති එත්ථ කුසලාකුසලං තබ්බිපාකො චාති ලොකො। අනින්ද්රියබද්ධානං රූපාදීනං සමූහො සන්තානො ච <b>ඔකාසලොකො</b> ලොකීයන්ති එත්ථ ජඞ්ගමා ථාවරා ච තෙසඤ්ච ඔකාසභූතොති කත්වා। තදාධාරතාය හෙස “භාජනලොකො”තිපි වුච්චති। උභයෙපි ඛන්ධා <b>සඞ්ඛාරලොකො</b> පච්චයෙහි සඞ්ඛරීයන්ති ලුජ්ජන්ති පලුජ්ජන්ති චාති। <b>ආහාරට්ඨිතිකා</b>ති පච්චයට්ඨිතිකා, පච්චයායත්තවුත්තිකාති අත්ථො। පච්චයත්ථො හෙත්ථ ආහාරසද්දො “අයමාහාරො අනුප්පන්නස්ස වා කාමච්ඡන්දස්ස උප්පාදායා”තිආදීසු (සං॰ නි॰ 5.232) විය। එවඤ්හි “සබ්බෙ සත්තා”ති ඉමිනා අසඤ්ඤසත්තාපි පරිග්ගහිතා හොන්ති। සා පනායං ආහාරට්ඨිතිකතා නිප්පරියායතො <pb V=1.213/> සඞ්ඛාරධම්මො, න සත්තධම්මොති ආහ <b>“ආහාරට්ඨිතිකාති ආගතට්ඨානෙ සඞ්ඛාරලොකො වෙදිතබ්බො”</b>ති।
bod:යදි එවං “සබ්බෙ සත්තා”ති ඉදං කථන්ති? පුග්ගලාධිට්ඨානදෙසනාති නායං දොසො। කස්මා පන භගවා කත්ථචි පුග්ගලාධිට්ඨානං කත්වා ධම්මං දෙසෙති, කත්ථචි ධම්මාධිට්ඨානං කත්වා ධම්මං දෙසෙතීති? දෙසනාවිලාසතො වෙනෙය්යජ්ඣාසයතො ච। දෙසනාවිලාසප්පත්තා හි බුද්ධා භගවන්තො, තෙ යථාරුචි කත්ථචි පුග්ගලාධිට්ඨානං කත්වා කත්ථචි ධම්මාධිට්ඨානං කත්වා ධම්මං දෙසෙන්ති। යෙ වා පන වෙනෙය්යා සාසනක්කමං අනොතිණ්ණා, තෙසං පුග්ගලාධිට්ඨානං දෙසනං දෙසෙන්ති। යෙ ච ඔතිණ්ණා, තෙසං ධම්මාධිට්ඨානං। සම්මුතිසච්චවිසයා පුග්ගලාධිට්ඨානා දෙසනා, ඉතරා පරමත්ථසච්චවිසයා। පුරිමා කරුණානුකූලා, ඉතරා පඤ්ඤානුකූලා। සද්ධානුසාරීගොත්තානං වා පුරිමා। තෙ හි පුග්ගලප්පමාණිකා, පච්ඡිමා ධම්මානුසාරීගොත්තානං। සද්ධාචරිතතාය වා ලොකාධිපතීනං වසෙන පුග්ගලාධිට්ඨානා, පඤ්ඤාචරිතතාය ධම්මාධිපතීනං වසෙන ධම්මාධිට්ඨානා। පුරිමා ච නෙය්යත්ථා, පච්ඡිමා නීතත්ථා। ඉති භගවා තං තං විසෙසං අපෙක්ඛිත්වා තත්ථ තත්ථ දුවිධං දෙසනං දෙසෙතීති වෙදිතබ්බං।
bod:දිට්ඨිගතිකානං <pb M=1.242/> සස්සතාදිවසෙන “අත්තා ලොකො”ති පරිකප්පනා යෙභුය්යෙන සත්තවිසයා, න සඞ්ඛාරවිසයාති ආහ <b>“සස්සතො ලොකොති වා අසස්සතො ලොකොති වාති ආගතට්ඨානෙ සත්තලොකො වෙදිතබ්බො”</b>ති। <b>යාවතා චන්දිමසූරියා පරිහරන්තී</b>ති යත්තකෙ ඨානෙ චන්දිමසූරියා පරිවත්තන්ති පරිබ්භමන්ති। <b>දිසා භන්ති විරොචමානා</b>ති තෙසං පරිබ්භමනෙනෙව තා තා දිසා පභස්සරා හුත්වා විරොචන්ති। අථ වා <b>දිසා</b>ති උපයොගබහුවචනං, තස්මා සයං විරොචමානා චන්දිමසූරියා යත්තකා දිසා භන්ති සොභෙන්ති ඔභාසයන්තීති අත්ථො। <b>තාව සහස්සධා ලොකො</b>ති තත්තකෙන පමාණෙන සහස්සප්පකාරො ඔකාසලොකො, සහස්සලොකධාතුයොති අත්ථො। “තාවසහස්සවා”ති වා පාඨො, තාව තත්තකං සහස්සං අස්ස අත්ථීති තාවසහස්සවා। <b>එත්ථා</b>ති සහස්සලොකධාතුසඞ්ඛාතෙ ලොකෙ।
bod:<b>තම්පී</b>ති තිවිධම්පි ලොකං। <b>සබ්බථා අවෙදී</b>ති සබ්බප්පකාරතො පටිවිජ්ඣි। කථං පටිවිජ්ඣීති ආහ <b>“තථා හී”</b>තිආදි। <b>තථා හිස්සා</b>ති ඉමස්ස “සබ්බථා විදිතො”ති එතෙන සම්බන්ධො। <b>අස්සා</b>ති අනෙන භගවතා। <b>එකො ලොකො සබ්බෙ සත්තා ආහාරට්ඨිතිකා</b>ති යාය පුග්ගලාධිට්ඨානාය කථාය සබ්බෙසං සඞ්ඛාරානං පච්චයායත්තවුත්තිතා වුත්තා, තාය සබ්බො සඞ්ඛාරලොකො එකවිධො පකාරන්තරස්ස අභාවතො। <b>ද්වෙ ලොකා</b>තිආදීසුපි ඉමිනාව නයෙන අත්ථො වෙදිතබ්බො। නාමග්ගහණෙන <pb V=1.214/> චෙත්ථ නිබ්බානස්ස අග්ගහණං තස්ස අලොකසභාවත්තා। නනු ච “ආහාරට්ඨිතිකා”ති එත්ථ පච්චයායත්තවුත්තිතාය මග්ගඵලධම්මානම්පි ලොකතා ආපජ්ජතීති? නාපජ්ජති පරිඤ්ඤෙය්යානං දුක්ඛසච්චධම්මානං ඉධ ලොකොති අධිප්පෙතත්තා। අථ වා න ලුජ්ජති න පලුජ්ජතීති යො ගහිතො තථා න හොති, සො ලොකොති තංගහණරහිතානං ලොකුත්තරානං නත්ථි ලොකතා।
bod:<b>තිස්සො වෙදනා</b>ති සුඛදුක්ඛඋපෙක්ඛාවසෙන। <b>චත්තාරො ආහාරා</b>ති කබළීකාරාහාරො ඵස්සාහාරො මනොසඤ්චෙතනාහාරො විඤ්ඤාණාහාරොති චත්තාරො ආහාරා। තත්ථ කබළීකාරාහාරො ඔජට්ඨමකං රූපං ආහරතීති ආහාරො। ඵස්සො තිස්සො වෙදනා ආහරතීති ආහාරො। මනොසඤ්චෙතනා තීසු භවෙසු පටිසන්ධිං ආහරතීති ආහාරො। විඤ්ඤාණං පටිසන්ධික්ඛණෙ නාමරූපං ආහරතීති ආහාරො। උපාදානානං <pb M=1.243/> ආරම්මණභූතා ඛන්ධා <b>උපාදානක්ඛන්ධා। ඡ අජ්ඣත්තිකානි ආයතනානී</b>ති චක්ඛායතනාදිමනායතනපරියන්තානි। <b>සත්ත විඤ්ඤාණට්ඨිතියො</b>ති නානත්තකායා නානත්තසඤ්ඤිනො, නානත්තකායා එකත්තසඤ්ඤිනො, එකත්තකායා නානත්තසඤ්ඤිනො, එකත්තකායා එකත්තසඤ්ඤිනො, හෙට්ඨිමා ච තයො ආරුප්පාති ඉමා සත්ත “විඤ්ඤාණං තිට්ඨති එත්ථාති විඤ්ඤාණට්ඨිතියො”ති වුච්චන්ති। තත්ථ නානත්තං කායො එතෙසං, නානත්තො වා කායො එතෙසන්ති නානත්තකායා, නානත්තසඤ්ඤා එතෙසං අත්ථීති නානත්තසඤ්ඤිනො। ඉමිනා නයෙන සෙසපදෙසුපි අත්ථො වෙදිතබ්බො।
bod:සබ්බෙ මනුස්සා (දී॰ නි॰ අට්ඨ॰ 2.127; අ॰ නි॰ අට්ඨ॰ 3.7.44-45) ඡකාමාවචරා ච දෙවා එකච්චෙ ච විනිපාතිකා <b>“නානත්තකායා නානත්තසඤ්ඤිනො”</b>ති වුච්චන්ති। අපරිමාණෙසු හි චක්කවාළෙසු අපරිමාණානං මනුස්සානං වණ්ණසණ්ඨානාදිවසෙන ද්වෙපි එකසදිසා නත්ථි। යෙපි කත්ථචි යමකභාතරො වණ්ණෙන වා සණ්ඨානෙන වා එකසදිසා හොන්ති, තෙසම්පි ආලොකිතවිලොකිතකථිතහසිතගමනඨානාදීහි විසෙසො හොතියෙව, පටිසන්ධිසඤ්ඤා ච නෙසං තිහෙතුකාපි දුහෙතුකාපි අහෙතුකාපි හොති, තස්මා සබ්බෙපි මනුස්සා නානත්තකායා නානත්තසඤ්ඤිනො। ඡකාමාවචරදෙවෙසු ච කෙසඤ්චි කායො නීලො හොති, කෙසඤ්චි පීතාදිවණ්ණො, පටිසන්ධිසඤ්ඤා ච නෙසං දුහෙතුකාපි තිහෙතුකාපි හොති, තස්මා තෙපි නානත්තකායා නානත්තසඤ්ඤිනො। එකච්චෙ විනිපාතිකා පන චතුඅපායවිනිමුත්තකා උත්තරමාතා යක්ඛිනී, පියඞ්කරමාතා, ධම්මගුත්තාති එවමාදයො දට්ඨබ්බා। එතෙසඤ්හි ඔදාතකආළමඞ්ගුරච්ඡවිසාමවණ්ණාදිවසෙන චෙව කිසථූලරස්සදීඝාදිවසෙන ච කායො නානා හොති, මනුස්සානං විය තිහෙතුකදුහෙතුකාහෙතුකවසෙන පටිසන්ධිසඤ්ඤාපි, තෙ පන දෙවා විය න මහෙසක්ඛා <pb V=1.215/>, කපණමනුස්සා විය අප්පෙසක්ඛා දුල්ලභඝාසච්ඡාදනා දුක්ඛපීළිතා විහරන්ති, එකච්චෙ කාළපක්ඛෙ දුක්ඛිතා ජුණ්හපක්ඛෙ සුඛිතා හොන්ති, තස්මා සුඛසමුස්සයතො විනිපතිතත්තා සුඛසමුස්සයතො විනිපාතො එතෙසං අත්ථීති විනිපාතිකාති වුත්තා සතිපි දෙවභාවෙ දිබ්බසම්පත්තියා අභාවතො। යෙ පනෙත්ථ තිහෙතුකා, තෙසං ධම්මාභිසමයොපි හොති। පියඞ්කරමාතා හි යක්ඛිනී පච්චූසසමයෙ අනුරුද්ධත්ථෙරස්ස ධම්මං සජ්ඣායතො සුත්වා –
gax:“මා <pb M=1.244/> සද්දං කරි පියඞ්කර, භික්ඛු ධම්මපදානි භාසති।
gae:අපිච ධම්මපදං විජානිය, පටිපජ්ජෙම හිතාය නො සියා॥
gax:“පාණෙසු ච සංයමාමසෙ, සම්පජානමුසා න භණාමසෙ।
gae:සික්ඛෙම සුසීල්යමත්තනො, අපි මුච්චෙම පිසාචයොනියා”ති॥ (සං॰ නි॰ 1.240) –
uni:එවං පුත්තකං සඤ්ඤාපෙත්වා තං දිවසං සොතාපත්තිඵලං පත්තා। උත්තරමාතා පන භගවතො ධම්මං සුත්වාව සොතාපන්නා ජාතා। එවමිමෙපි කායස්ස චෙව පටිසන්ධිසඤ්ඤාය ච නානත්තා “නානත්තකායා නානත්තසඤ්ඤිනො”ත්වෙව සඞ්ඛ්යං ගච්ඡන්ති।
bod:බ්රහ්මපාරිසජ්ජබ්රහ්මපුරොහිතමහාබ්රහ්මසඞ්ඛාතා පන හීනමජ්ඣිමපණීතභෙදභින්නෙන පඨමජ්ඣානෙන නිබ්බත්තා බ්රහ්මකායිකා චෙව චතූසු අපායෙසු සත්තා ච <b>“නානත්තකායා එකත්තසඤ්ඤිනො”</b>ති වුච්චන්ති। එතෙසු හි බ්රහ්මකායිකෙසු බ්රහ්මපුරොහිතානං කායො බ්රහ්මපාරිසජ්ජෙහි පමාණතො විපුලතරො හොති, මහාබ්රහ්මානං කායො පන බ්රහ්මපුරොහිතෙහිපි පමාණතො විපුලතරො හොති। කාමඤ්ච නෙසං පභාවසෙනපි කායො හෙට්ඨිමහෙට්ඨිමෙහි උළාරතරො හොති, තං පන ඉධ අප්පමාණං। තථා හි පරිත්තාභාදීනං පරිත්තසුභාදීනඤ්ච කායෙ සතිපි පභාවෙමත්තෙ එකත්තවසෙනෙව වවත්ථපීයතීති “එකත්තකායා”ත්වෙව තෙ වුච්චන්ති। එවමිමෙ බ්රහ්මකායිකා කායස්ස නානත්තා පඨමජ්ඣානවිපාකවසෙන පන පටිසන්ධිසඤ්ඤාය ච එකත්තා නානත්තකායා එකත්තසඤ්ඤිනො। යථා ච තෙ, එවං චතූසු අපායෙසු සත්තා। නිරයෙසු හි කෙසඤ්චි ගාවුතං, කෙසඤ්චි අඩ්ඪයොජනං, කෙසඤ්චි යොජනං අත්තභාවො හොති, දෙවදත්තස්ස පන යොජනසතිකො ජාතො। තිරච්ඡානෙසුපි කෙචි ඛුද්දකා, කෙචි මහන්තා, පෙත්තිවිසයෙපි කෙචි සට්ඨිහත්ථා, කෙචි අසීතිහත්ථා හොන්ති, කෙචි සුවණ්ණා, කෙචි දුබ්බණ්ණා, තථා කාලකඤ්චිකා අසුරා। අපි චෙත්ථ දීඝපිට්ඨිකපෙතා නාම <pb V=1.216/> සට්ඨියොජනිකාපි හොන්ති, පටිසන්ධිසඤ්ඤා පන සබ්බෙසම්පි අකුසලවිපාකාහෙතුකාව හොති। ඉති ආපායිකාපි “නානත්තකායා එකත්තසඤ්ඤිනො”ත්වෙව සඞ්ඛ්යං ගච්ඡන්ති।
bod:දුතියජ්ඣානභූමිකා <pb M=1.245/> පන පරිත්තාභා අප්පමාණාභා ආභස්සරා <b>“එකත්තකායා නානත්තසඤ්ඤිනො”</b>ති වුච්චන්ති। නෙසඤ්හි සබ්බෙසං කායො එකප්පමාණොව හොති, පටිසන්ධිසඤ්ඤා පන දුතියතතියජ්ඣානවිපාකවසෙන නානා හොති।
bod:පරිත්තසුභා අප්පමාණසුභා සුභකිණ්හා පන තතියජ්ඣානභූමිකා <b>එකත්තකායා එකත්තසඤ්ඤිනො</b>। තෙසං වුත්තනයෙන කායස්ස චෙව චතුත්ථජ්ඣානවිපාකවසෙන පටිසන්ධිසඤ්ඤාය ච එකත්තා। “වෙහප්ඵලාපි ඉමංයෙව චතුත්ථවිඤ්ඤාණට්ඨිතිං භජන්ති කායස්ස චෙව පඤ්චමජ්ඣානවිපාකවසෙන පටිසන්ධිසඤ්ඤාය ච එකරූපත්තා। සුද්ධාවාසා පන අපුනරාවත්තනතො විවට්ටපක්ඛෙ ඨිතා, න සබ්බකාලිකා। කප්පසතසහස්සම්පි අසඞ්ඛ්යෙය්යම්පි බුද්ධසුඤ්ඤෙ ලොකෙ නුප්පජ්ජන්ති, සොළසකප්පසහස්සබ්භන්තරෙ බුද්ධෙසු උප්පජ්ජන්තෙසුයෙව උප්පජ්ජන්ති, ධම්මචක්කප්පවත්තිස්ස භගවතො ඛන්ධාවාරට්ඨානසදිසා හොන්ති, තස්මා නෙව විඤ්ඤාණට්ඨිතිං, න සත්තාවාසං භජන්තී”ති වදන්ති। මහාසීවත්ථෙරො පන “න ඛො පන සො සාරිපුත්ත ආවාසො සුලභරූපො, යො මයා අනාවුට්ඨපුබ්බො ඉමිනා දීඝෙන අද්ධුනා අඤ්ඤත්ර සුද්ධාවාසෙහි දෙවෙහී”ති (ම॰ නි॰ 1.160) ඉමිනා සුත්තෙන “සුද්ධාවාසාපි චතුත්ථවිඤ්ඤාණට්ඨිතිං චතුත්ථසත්තාවාසං භජන්තී”ති වදති, තං අප්පටිබාහියත්තා සුත්තස්ස අනුඤ්ඤාතං। තස්මා අසඤ්ඤසත්තං අපනෙත්වා පරිත්තසුභාදීසු අකනිට්ඨපරියොසානාසු නවසු භූමීසු සත්තා “එකත්තකායා එකත්තසඤ්ඤිනො”ති ගහෙතබ්බා।
bod:අසඤ්ඤසත්තා පන විඤ්ඤාණාභාවා එත්ථ සඞ්ගහං න ගච්ඡන්ති। තථා හි අනුප්පන්නෙ බුද්ධෙ තිත්ථායතනෙ පබ්බජිතා වායොකසිණෙ පරිකම්මං කත්වා චතුත්ථජ්ඣානං නිබ්බත්තෙත්වා තතො වුට්ඨාය “ධී චිත්තං, ධී චිත්තං, චිත්තස්ස නාම අභාවොයෙව සාධු। චිත්තඤ්හි නිස්සාය වධබන්ධාදිපච්චයං දුක්ඛං උප්පජ්ජති, චිත්තෙ අසති නත්ථෙත”න්ති ඛන්තිං රුචිං උප්පාදෙත්වා අපරිහීනජ්ඣානා කාලං කත්වා රූපපටිසන්ධිවසෙන අසඤ්ඤභවෙ නිබ්බත්තන්ති। යො යස්ස ඉරියාපථො මනුස්සලොකෙ පණිහිතො අහොසි, සො තෙන ඉරියාපථෙන නිබ්බත්තිත්වා පඤ්ච කප්පසතානි ඨිතො වා නිසින්නො වා නිපන්නො වා හොති। එවං චිත්තවිරාගභාවනාවසෙන තෙසං තත්ථ විඤ්ඤාණුප්පත්ති න හොතීති විඤ්ඤාණාභාවතො විඤ්ඤාණට්ඨිතිං තෙ න භජන්ති। නෙවසඤ්ඤානාසඤ්ඤායතනං <pb M=1.246/> පන යථෙව සඤ්ඤාය, එවං විඤ්ඤාණස්සපි සුඛුමත්තා විඤ්ඤාණට්ඨිතීසු සඞ්ගහං න ගච්ඡති। තඤ්හි සඤ්ඤාය විය විඤ්ඤාණස්සපි සඞ්ඛාරාවසෙසසුඛුමභාවප්පත්තත්තා පරිබ්යත්තවිඤ්ඤාණකිච්චාභාවතො නෙව විඤ්ඤාණං <pb V=1.217/>, න ච සබ්බසො අවිඤ්ඤාණං හොතීති නෙවවිඤ්ඤාණා නාවිඤ්ඤාණං, තස්මා පරිප්ඵුටවිඤ්ඤාණකිච්චවන්තීසු විඤ්ඤාණට්ඨිතීසු සඞ්ගහං න ගච්ඡති। තස්මා විනිපාතිකෙහි සද්ධිං ඡකාමාවචරදෙවා මනුස්සා ච නානත්තකායා නානත්තසඤ්ඤිනො, පඨමජ්ඣානභූමිකා අපායසත්තා ච නානත්තකායා එකත්තසඤ්ඤිනො, දුතියජ්ඣානභූමිකා එකත්තකායා නානත්තසඤ්ඤිනො, තතියජ්ඣානභූමිකා අසඤ්ඤසත්තං වජ්ජෙත්වා සෙසා චතුත්ථජ්ඣානභූමිකා ච එකත්තකායා එකත්තසඤ්ඤිනොති ඉමා චතස්සො විඤ්ඤාණට්ඨිතියො නෙවසඤ්ඤානාසඤ්ඤායතනං වජ්ජෙත්වා ආකාසානඤ්චායතනාදිහෙට්ඨිමාරුප්පත්තයෙන සද්ධිං “සත්ත විඤ්ඤාණට්ඨිතියො”ති වෙදිතබ්බා।
bod:<b>අට්ඨ ලොකධම්මා</b>ති ලාභො අලාභො යසො අයසො නින්දා පසංසා සුඛං දුක්ඛන්ති ඉමෙ අට්ඨ ලොකස්ස ධම්මත්තා ලොකධම්මා। ඉමෙ හි සත්තලොකස්ස අවස්සංභාවිනො ධම්මා, තස්මා එතෙහි විනිමුත්තො නාම කොචි සත්තො නත්ථි। තෙ හි අපරාපරං කදාචි ලොකං අනුපතන්ති, කදාචි තෙ ලොකො ච අනුපතති। වුත්තම්පි චෙතං “අට්ඨිමෙ, භික්ඛවෙ, ලොකධම්මා ලොකං අනුපරිවත්තන්ති, ලොකො ච අට්ඨ ලොකධම්මෙ අනුපරිවත්තතී”ති (අ॰ නි॰ 8.6)। ඝාසච්ඡාදනාදීනං ලද්ධි, තානි එව වා ලද්ධබ්බතො <b>ලාභො</b>। තදභාවො <b>අලාභො</b>। ලාභග්ගහණෙන චෙත්ථ තබ්බිසයො අනුරොධො ගහිතො, අලාභග්ගහණෙන විරොධො। එවං <b>යසා</b>දීසුපි තබ්බිසයඅනුරොධවිරොධානං ගහණං වෙදිතබ්බං। ලාභෙ පන ආගතෙ අලාභො ආගතොයෙව හොතීති ලාභො ච අලාභො ච වුත්තො। <b>යසා</b>දීසුපි එසෙව නයො। තථා ච ලොහිතෙ සති තදුපඝාතවසෙන පුබ්බො විය ලාභාදීසු අනුරොධෙ සති අලාභාදීසු විරොධො ලද්ධාවසරො එව හොති।
bod:<b>නව සත්තාවාසා</b>ති හෙට්ඨා වුත්තසත්තවිඤ්ඤාණට්ඨිතියො එව අසඤ්ඤසත්තචතුත්ථාරුප්පෙහි සද්ධිං “නව සත්තාවාසා”ති වුච්චන්ති। සත්තා ආවසන්ති එතෙසූති සත්තාවාසා, නානත්තකායනානත්තසඤ්ඤීආදිභෙදා සත්තනිකායා। තෙ හි සත්තනිකායා තප්පරියාපන්නානං සත්තානං තාය එව තප්පරියාපන්නතාය <pb M=1.247/> ආධාරො විය වත්තබ්බතං අරහන්ති සමුදායාධාරතාය අවයවස්ස යථා “රුක්ඛෙ සාඛා”ති। සුද්ධාවාසානම්පි සත්තාවාසග්ගහණෙ කාරණං හෙට්ඨා වුත්තමෙව।
bod:<b>දසායතනානී</b>ති අරූපසභාවං මනායතනං රූපාරූපාදිමිස්සකං ධම්මායතනඤ්ච ඨපෙත්වා කෙවලං රූපධම්මානංයෙව වසෙන චක්ඛායතනාදයො පඤ්ච, රූපායතනාදයො පඤ්චාති දසායතනානි වුත්තානි, මනායතනධම්මායතනෙහි පන සද්ධිං තානියෙව <b>“ද්වාදසායතනානී”</b>ති වුත්තානි।
bod:කස්මා <pb V=1.218/> පනෙත්ථ චක්ඛාදයො “ආයතනානී”ති වුච්චන්ති? ආයතනතො (විභ॰ අට්ඨ॰ 154) ආයානං වා තනනතො ආයතස්ස ච නයනතො ආයතනානි। චක්ඛුරූපාදීසු හි තංතංද්වාරාරම්මණා චිත්තචෙතසිකා ධම්මා සෙන සෙන අනුභවනාදිනා කිච්චෙන ආයතන්ති උට්ඨහන්ති ඝටන්ති වායමන්ති, තෙ ච පන ආයභූතෙ ධම්මෙ එතානි තනොන්ති විත්ථාරෙන්ති, ඉදඤ්ච අනමතග්ගෙ සංසාරෙ පවත්තං අතිවිය ආයතං සංසාරදුක්ඛං යාව න නිවත්තති, තාව නයන්ති පවත්තයන්ති, තස්මා “ආයතනානී”ති වුච්චන්ති। අපි ච නිවාසට්ඨානට්ඨෙන ආකරට්ඨෙන සමොසරණට්ඨෙන සඤ්ජාතිදෙසට්ඨෙන කාරණට්ඨෙන ච ආයතනානි। තථා හි ලොකෙ “ඉස්සරායතනං වාසුදෙවායතන”න්තිආදීසු නිවාසට්ඨානං ආයතනන්ති වුච්චති। “සුවණ්ණායතනං රජතායතන”න්තිආදීසු ආකරො। සාසනෙ පන “මනොරමෙ ආයතනෙ, සෙවන්ති නං විහඞ්ගමා”තිආදීසු (අ॰ නි॰ 5.38) සමොසරණට්ඨානං। “දක්ඛිණාපථො ගුන්නං ආයතන”න්තිආදීසු සඤ්ජාතිදෙසො। “තත්ර තත්රෙව සක්ඛිභබ්බතං පාපුණාති සති සතිආයතනෙ”තිආදීසු (ම॰ නි॰ 3.158; අ॰ නි॰ 3.102; 5.23) කාරණං ආයතනන්ති වුච්චති। චක්ඛුආදීසු ච තෙ තෙ චිත්තචෙතසිකා ධම්මා නිවසන්ති තදායත්තවුත්තිතායාති චක්ඛාදයො තෙසං නිවාසට්ඨානං। චක්ඛාදීසු ච තෙ ආකිණ්ණා තන්නිස්සිතත්තා තදාරම්මණත්තා චාති චක්ඛාදයොව නෙසං ආකරො। තත්ථ තත්ථ වත්ථුද්වාරාරම්මණවසෙන සමොසරණතො චක්ඛාදයොව නෙසං සමොසරණට්ඨානං। තන්නිස්සයාරම්මණභාවෙන තත්ථෙව උප්පත්තිතො චක්ඛාදයොව නෙසං සඤ්ජාතිදෙසො। චක්ඛාදීනං අභාවෙ අභාවතො චක්ඛාදයොව නෙසං කාරණන්ති යථාවුත්තෙනත්ථෙන චක්ඛු ච තං ආයතනඤ්චාති චක්ඛායතනං। එවං සෙසානිපි।
bod:ඉමානෙව <pb M=1.248/> පන ද්වාදසායතනානි චක්ඛුවිඤ්ඤාණාදිඡවිඤ්ඤාණෙහි සද්ධිං <b>අට්ඨාරස</b> විදහනාදිතො <b>“ධාතුයො”</b>ති වුච්චන්ති। තථා හි චක්ඛාදීසු එකෙකො ධම්මො යථාසම්භවං විදහති, ධීයතෙ, විධානං, විධීයතෙ එතාය, එත්ථ වා ධීයතීති ධාතූති වුච්චති। ලොකියා හි ධාතුයො කාරණභාවෙන වවත්ථිතාව හුත්වා සුවණ්ණරජතාදිධාතුයො විය සුවණ්ණරජතාදිං, අනෙකප්පකාරං සංසාරදුක්ඛං විදහන්ති, භාරහාරෙහි ච භාරො විය සත්තෙහි ධීයන්ති ධාරීයන්ති, දුක්ඛවිධානමත්තමෙව චෙතා අවසවත්තනතො। එතාහි ච කාරණභූතාහි සංසාරදුක්ඛං සත්තෙහි අනුවිධීයති, තථාවිහිතඤ්ච තං එතාස්වෙව ධීයති ඨපීයති, තස්මා “ධාතුයො”ති වුච්චන්ති। අපි ච යථා තිත්ථියානං අත්තා නාම සභාවතො නත්ථි, න එවමෙතා, එතා පන අත්තනො සභාවං ධාරෙන්තීති ධාතුයො। යථා ච ලොකෙ විචිත්තා හරිතාලමනොසිලාදයො සෙලාවයවා “ධාතුයො”ති වුච්චන්ති, එවමෙතාපි ධාතුයො විය ධාතුයො। විචිත්තා හෙතා ඤාණඤෙය්යාවයවාති। යථා වා සරීරසඞ්ඛාතස්ස සමුදායස්ස අවයවභූතෙසු රසසොණිතාදීසු අඤ්ඤමඤ්ඤවිසභාගලක්ඛණපරිච්ඡින්නෙසු <pb V=1.219/> ධාතුසමඤ්ඤා, එවමෙතෙසුපි පඤ්චක්ඛන්ධසඞ්ඛාතස්ස අත්තභාවස්ස අවයවෙසු ධාතුසමඤ්ඤා වෙදිතබ්බා। අඤ්ඤමඤ්ඤවිසභාගලක්ඛණපරිච්ඡින්නා හෙතෙ චක්ඛාදයොති। අපි ච <b>ධාතූ</b>ති නිජ්ජීවමත්තස්සෙතං අධිවචනං। තථා හි භගවා “ඡධාතුරො අයං භික්ඛු පුරිසො”තිආදීසු (ම॰ නි॰ 3.343) ජීවසඤ්ඤාසමූහනනත්ථං ධාතුදෙසනමකාසි। තස්මා නිජ්ජීවට්ඨෙනපි ධාතුයොති වුච්චන්ති।
bod:එත්ථ ච “ආහාරට්ඨිතිකා”ති පච්චයායත්තවුත්තිතාවචනෙන සඞ්ඛාරානං අනිච්චතා, තාය ච “යදනිච්චං තං දුක්ඛං, යං දුක්ඛං තදනත්තා”ති (සං॰ නි॰ 3.15) වචනතො දුක්ඛානත්තතා ච පකාසිතා හොන්තීති තීණිපි සාමඤ්ඤලක්ඛණානි ගහිතානි। <b>නාම</b>න්ති චත්තාරො අරූපිනො ඛන්ධා, තෙ ච අත්ථතො ඵස්සාදයො। <b>රූප</b>න්ති භූතුපාදායරූපානි, තානි ච අත්ථතො පථවීආදයොති අවිසෙසෙනෙව සලක්ඛණතො සඞ්ඛාරා ගහිතා। තග්ගහණෙනෙව යෙ තෙ සවිසෙසා කුසලාදයො හෙතුආදයො ච, තෙපි ගහිතා එව හොන්තීති ආහ <b>“ඉති අයං සඞ්ඛාරලොකොපි සබ්බථා විදිතො”</b>ති।
bod:එවං <pb M=1.249/> සඞ්ඛාරලොකස්ස සබ්බථා විදිතභාවං දස්සෙත්වා ඉදානි සත්තලොකස්සපි සබ්බථා විදිතභාවං දස්සෙන්තො <b>“යස්මා පනෙසා”</b>තිආදිමාහ। තත්ථ <b>ආසයං ජානාතී</b>ති ආගම්ම චිත්තං සෙති එත්ථාති ආසයො මිගාසයො විය। යථා මිගො ගොචරාය ගන්ත්වා පච්චාගන්ත්වා තත්ථෙව වනගහනෙ සයතීති සො තස්ස ආසයො, එවං අඤ්ඤථා පවත්තිත්වාපි චිත්තං ආගම්ම යත්ථ සෙති, සො තස්ස ආසයොති වුච්චති। සො පන සස්සතදිට්ඨිආදිවසෙන චතුබ්බිධො। වුත්තඤ්ච –
gax:“සස්සතුච්ඡෙදදිට්ඨී ච, ඛන්ති චෙවානුලොමිකා।
gae:යථාභූතඤ්ච යං ඤාණං, එතං ආසයසද්දිත”න්ති॥
bod:තත්ථ සබ්බදිට්ඨීනං සස්සතුච්ඡෙදදිට්ඨීහි සඞ්ගහිතත්තා සබ්බෙපි දිට්ඨිගතිකා සත්තා ඉමා එව ද්වෙ දිට්ඨියො සන්නිස්සිතා। යථාහ “ද්වයනිස්සිතො ඛ්වායං කච්චාන ලොකො යෙභුය්යෙන අත්ථිතඤ්චෙව නත්ථිතඤ්චා”ති (සං॰ නි॰ 2.15)। <b>අත්ථිතා</b>ති හි සස්සතග්ගාහො අධිප්පෙතො, <b>නත්ථිතා</b>ති උච්ඡෙදග්ගාහො। අයං තාව වට්ටනිස්සිතානං පුථුජ්ජනානං ආසයො, විවට්ටනිස්සිතානං පන සුද්ධසත්තානං අනුලොමිකා ඛන්ති යථාභූතඤාණන්ති දුවිධො ආසයො। තත්ථ “අනුලොමිකා ඛන්ති විපස්සනාඤාණං, යථාභූතඤාණං පන මග්ගඤාණ”න්ති <b>සම්මොහවිනොදනියා</b> විභඞ්ගට්ඨකථායං (විභ॰ අට්ඨ॰ 815) වුත්තං <pb V=1.220/>। තං චතුබ්බිධම්පි සත්තානං ආසයං ජානාති, ජානන්තො ච තෙසං දිට්ඨිගතානං තෙසඤ්ච ඤාණානං අප්පවත්තික්ඛණෙපි ජානාති। වුත්තඤ්හෙතං –
ind:“කාමං සෙවන්තඤ්ඤෙව ජානාති ‘අයං පුග්ගලො කාමගරුකො කාමාසයො කාමාධිමුත්තො’ති, කාමං සෙවන්තඤ්ඤෙව ජානාති ‘අයං පුග්ගලො නෙක්ඛම්මගරුකො නෙක්ඛම්මාසයො නෙක්ඛම්මාධිමුත්තො’”තිආදි (පටි॰ ම॰ 1.113)।
bod:<b>අනුසයං ජානාතී</b>ති අනු අනු සයන්තීති අනුසයා, අනුරූපං කාරණං ලභිත්වා උප්පජ්ජන්තීති අත්ථො। එතෙන නෙසං කාරණලාභෙ උප්පජ්ජනාරහතං දස්සෙති। අප්පහීනා හි කිලෙසා කාරණලාභෙ සති උප්පජ්ජන්ති। කෙ පන තෙ? කාමරාගාදයො සත්ත අනාගතා කිලෙසා, අතීතා පච්චුප්පන්නා ච තංසභාවත්තා තථා වුච්චන්ති। න හි ධම්මානං කාලභෙදෙන සභාවභෙදො <pb M=1.250/> අත්ථි, තං සත්තවිධං අනුසයං තස්ස තස්ස සත්තස්ස සන්තානෙ පරොපරභාවෙන පවත්තමානං ජානාති।
bod:<b>චරිතං ජානාතී</b>ති එත්ථ <b>චරිත</b>න්ති සුචරිතදුච්චරිතං। තඤ්හි <b>විභඞ්ගෙ</b> (විභ॰ 814 ආදයො) චරිතනිද්දෙසෙ නිද්දිට්ඨං। අථ වා <b>චරිත</b>න්ති චරියා වෙදිතබ්බා। තා පන රාගදොසමොහසද්ධාබුද්ධිවිතක්කවසෙන ඡ මූලචරියා, තාසං අපරියන්තො අන්තරභෙදො, සංසග්ගභෙදො පන තෙසට්ඨිවිධො। තං චරිතං සභාවතො සංකිලෙසතො වොදානතො සමුට්ඨානතො ඵලතො නිස්සන්දතොති එවමාදිනා පකාරෙන ජානාති।
bod:<b>අධිමුත්තිං ජානාතී</b>ති එත්ථ <b>අධිමුත්තී</b>ති අජ්ඣාසයධාතු। සා දුවිධා හීනාධිමුත්ති පණීතාධිමුත්තීති। යාය හීනාධිමුත්තිකා සත්තා හීනාධිමුත්තිකෙයෙව සෙවන්ති, පණීතාධිමුත්තිකා ච පණීතාධිමුත්තිකෙ එව। සචෙ හි ආචරියුපජ්ඣායා න සීලවන්තො හොන්ති, සද්ධිවිහාරිකා සීලවන්තො හොන්ති, තෙ අත්තනො ආචරියුපජ්ඣායෙපි න උපසඞ්කමන්ති, අත්තනා සදිසෙ සාරුප්පභික්ඛූයෙව උපසඞ්කමන්ති। සචෙ ආචරියුපජ්ඣායා සාරුප්පභික්ඛූ, ඉතරෙ අසාරුප්පා, තෙපි න ආචරියුපජ්ඣායෙ උපසඞ්කමන්ති, අත්තනා සදිසෙ හීනාධිමුත්තිකෙ එව උපසඞ්කමන්ති। තිපිටකචූළාභයත්ථෙරො කිර නාගදීපෙ චෙතියවන්දනාය පඤ්චහි භික්ඛුසතෙහි සද්ධිං ගච්ඡන්තො එකස්මිං ගාමෙ මනුස්සෙහි නිමන්තිතො ථෙරෙන ච සද්ධිං එකො අසාරුප්පභික්ඛු අත්ථි, ධුරවිහාරෙපි එකො අසාරුප්පභික්ඛු අත්ථි, භික්ඛුසඞ්ඝෙසු ගාමං ඔසරන්තෙසු තෙ උභො ජනා කිඤ්චාපි ආගන්තුකෙන නෙවාසිකො, නෙවාසිකෙන වා ආගන්තුකො න දිට්ඨපුබ්බො, එවං සන්තෙපි එකතො <pb V=1.221/> හුත්වා හසිත්වා හසිත්වා කථයමානා අට්ඨංසු। ථෙරො දිස්වා “සම්මාසම්බුද්ධෙන ජානිත්වා <b>ධාතුසංයුත්තං</b> (සං॰ නි॰ 2.85 ආදයො) කථිත”න්ති ආහ। එවමයං හීනාධිමුත්තිකාදීනං අඤ්ඤමඤ්ඤොපසෙවනාදිනියාමිකා අජ්ඣාසයධාතු අජ්ඣාසයභාවො අධිමුත්තීති වුච්චති, තං අධිමුත්තිං ජානාති। “ඉමස්ස අධිමුත්ති හීනා, ඉමස්ස පණීතා। තත්ථාපි ඉමස්ස මුදු, ඉමස්ස මුදුතරා, ඉමස්ස මුදුතමා”තිආදිනා පටිවිජ්ඣති। අධිමුත්තියා පන තික්ඛමුදුභාවාදිකො ඉන්ද්රියානං තික්ඛමුදුභාවාදිනා වෙදිතබ්බො।
bod:<b>අප්පරජක්ඛෙ</b>ති <pb M=1.251/> පඤ්ඤාමයෙ අක්ඛිම්හි අප්පං පරිත්තං රාගදොසමොහරජං එතෙසන්ති අප්පරජක්ඛා, අප්පං වා රාගාදිරජං එතෙසන්ති අප්පරජක්ඛා, අනුස්සදරාගාදිරජා සත්තා। තෙ අප්පරජක්ඛෙ। <b>මහාරජක්ඛෙ</b>ති එත්ථාපි එසෙව නයො, උස්සදරාගාදිරජා මහාරජක්ඛා। <b>ජානාතී</b>ති “ඉමස්ස රාගරජො අප්පො, ඉමස්ස දොසරජො අප්පො”තිආදිනා අප්පරජක්ඛාදිකෙ ජානාති।
bod:<b>තික්ඛින්ද්රියෙ</b>ති තිඛිණෙහි සද්ධාදීහි ඉන්ද්රියෙහි සමන්නාගතෙ। <b>මුදින්ද්රියෙ</b>ති මුදුකෙහි සද්ධාදීහි ඉන්ද්රියෙහි සමන්නාගතෙ। උභයත්ථාපි උපනිස්සයභූතින්ද්රියානි අධිප්පෙතානි। <b>ස්වාකාරෙ</b>ති සුන්දරාකාරෙ, කල්යාණපකතිකෙ විවට්ටජ්ඣාසයෙති අත්ථො। යෙසං වා ආසයාදයො ආකාරා කොට්ඨාසා සුන්දරා, තෙ <b>ස්වාකාරා</b>। විපරීතා <b>ද්වාකාරා। සුවිඤ්ඤාපයෙ</b>ති සම්මත්තනියාමං විඤ්ඤාපෙතුං සුකරෙ සද්ධෙ පඤ්ඤවන්තෙ ච, යෙ වා කථිතං කාරණං සල්ලක්ඛෙන්ති, සුඛෙන සක්කා හොන්ති විඤ්ඤාපෙතුං, තෙ <b>සුවිඤ්ඤාපයා</b>। විපරීතා <b>දුවිඤ්ඤාපයා। භබ්බෙ අභබ්බෙ</b>ති එත්ථ යෙ අරියමග්ගප්පටිවෙධස්ස අනුච්ඡවිකා උපනිස්සයසම්පන්නා කම්මාවරණකිලෙසාවරණවිපාකාවරණරහිතා, තෙ <b>භබ්බා</b>। විපරීතා <b>අභබ්බා। තස්මා</b>ති යස්මා භගවා අපරිමාණෙ සත්තෙ ආසයාදිතො අනවසෙසෙත්වා ජානාති, තස්මා අස්ස භගවතො සත්තලොකොපි සබ්බථා විදිතො।
bod:නනු ච සත්තෙසු පමාණාදිපි ජානිතබ්බො අත්ථීති? අත්ථි, තස්ස පන ජානනං න නිබ්බිදාය විරාගාය නිරොධායාති ඉධ න ගහිතං, භගවතො පන තම්පි සුවිදිතං සුවවත්ථාපිතමෙව, පයොජනාභාවා දෙසනං නාරුළ්හං। තෙන වුත්තං –
ind:“අථ ඛො භගවා පරිත්තං නඛසිඛායං පංසුං ආරොපෙත්වා භික්ඛූ ආමන්තෙසි – ‘තං කිං මඤ්ඤථ, භික්ඛවෙ, කතමං නු ඛො බහුතරං යො වායං මයා පරිත්තො නඛසිඛායං පංසු ආරොපිතො, අයං වා මහාපථවී’”තිආදි (සං॰ නි॰ 5.1121)।
bod:එවං <pb V=1.222/> සත්තලොකස්සපි සබ්බථා විදිතභාවං දස්සෙත්වා ඉදානි ඔකාසලොකස්සපි තථෙව විදිතභාවං දස්සෙන්තො ආහ <b>“යථා ච</b> <b>සත්තලොකො”</b>තිආදි <pb M=1.252/>। ඔකාසලොකොපි සබ්බථා විදිතොති සම්බන්ධො। <b>චක්කවාළ</b>න්ති ලොකධාතු। සා හි නෙමිමණ්ඩලසදිසෙන චක්කවාළපබ්බතෙන සමන්තතො පරික්ඛිත්තත්තා “චක්කවාළ”න්ති වුච්චති। <b>අඩ්ඪුඩ්ඪානී</b>ති උපඩ්ඪචතුත්ථානි, තීණි සතානි පඤ්ඤාසඤ්චාති අත්ථො। <b>නහුතානී</b>ති දසසහස්සානි। <b>සඞ්ඛාතා</b>ති කථිතා। යස්මා පථවී නාමායං තිරියං අපරිච්ඡින්නා, තස්මා <b>“එත්තකං බහලත්තෙන, සඞ්ඛාතායං වසුන්ධරා”</b>ති බහලතොයෙව පරිච්ඡෙදො වුත්තො। නනු චක්කවාළපබ්බතෙහි තංතංචක්කවාළපථවී පරිච්ඡින්නාති? න තදඤ්ඤචක්කවාළපථවියා එකාබද්ධභාවතො। තිණ්ණං තිණ්ණඤ්හි පත්තානං අන්තරාළසදිසෙ තිණ්ණං තිණ්ණං ලොකධාතූනං අන්තරෙයෙව පථවී නත්ථි ලොකන්තරනිරයභාවතො, චක්කවාළපබ්බතානං පන චක්කවාළපබ්බතන්තරෙහි සම්බද්ධට්ඨානෙ පථවී එකාබද්ධාව, විවට්ටකාලෙ සණ්ඨහමානාපි පථවී යථාසණ්ඨිතපථවියා එකාබද්ධාව සණ්ඨහති।
bod:<b>සණ්ඨිතී</b>ති හෙට්ඨා උපරිතො චාති සබ්බසො ඨිති। <b>එවං සණ්ඨිතෙ</b>ති එවං අවට්ඨිතෙ। <b>එත්ථා</b>ති චක්කවාළෙ। <b>අජ්ඣොගාළ්හො</b>ති ඔගාහිත්වා අනුපවිසිත්වා ඨිතො। <b>අච්චුග්ගතො තාවදෙවා</b>ති තත්තකමෙව චතුරාසීති යොජනසතසහස්සානියෙව උග්ගතො। න කෙවලඤ්චෙත්ථ උබ්බෙධොව, අථ ඛො ආයාමවිත්ථාරාපිස්ස තත්තකායෙව। වුත්තඤ්හෙතං –
ind:“සිනෙරු, භික්ඛවෙ, පබ්බතරාජා චතුරාසීති යොජනසහස්සානි ආයාමෙන, චතුරාසීති යොජනසහස්සානි විත්ථාරෙනා”ති (අ॰ නි॰ 7.66)।
bod:<b>සිනෙරුපබ්බතුත්තමො</b>ති පබ්බතෙසු උත්තමො, පබ්බතොයෙව වා උත්තමො පබ්බතුත්තමො, සිනෙරුසඞ්ඛාතො පබ්බතුත්තමො සිනෙරුපබ්බතුත්තමො, සිනෙරුපබ්බතරාජාති වුත්තං හොති। තස්ස ච පාචීනපස්සං රජතමයං, තස්මා තස්ස පභාය අජ්ඣොත්ථරන්තියා පාචීනදිසාය සමුද්දොදකං ඛීරං විය පඤ්ඤායති। දක්ඛිණපස්සං පන ඉන්දනීලමණිමයං, තස්මා දක්ඛිණදිසාය සමුද්දොදකං යෙභුය්යෙන නීලවණ්ණං හුත්වා පඤ්ඤායති, තථා ආකාසං। පච්ඡිමපස්සං ඵලිකමයං। උත්තරපස්සං සුවණ්ණමයං। චත්තාරො සමුද්දාපි සිනෙරුරස්මීහි එව පරිච්ඡින්නා। තථා හි පුබ්බදක්ඛිණපස්සෙහි නික්ඛන්තා රජතමණිරස්මියො එකතො හුත්වා මහාසමුද්දපිට්ඨෙන ගන්ත්වා චක්කවාළපබ්බතං ආහච්ච තිට්ඨන්ති, දක්ඛිණපච්ඡිමපස්සෙහි නික්ඛන්තා මණිඵලිකරස්මියො, පච්ඡිමුත්තරපස්සෙහි <pb M=1.253/> නික්ඛන්තා ඵලිකසුවණ්ණරස්මියො, උත්තරපාචීනපස්සෙහි නික්ඛන්තා සුවණ්ණරජතරස්මියො එකතො හුත්වා <pb V=1.223/> මහාසමුද්දපිට්ඨෙන ගන්ත්වා චක්කවාළපබ්බතං ආහච්ච තිට්ඨන්ති, තාසං රස්මීනං අන්තරෙසු චත්තාරො මහාසමුද්දා හොන්ති।
bod:<b>තතො</b>ති සිනෙරුස්ස හෙට්ඨා උපරි ච වුත්තප්පමාණතො। <b>උපඩ්ඪුපඩ්ඪෙනා</b>ති උපඩ්ඪෙන උපඩ්ඪෙන। ඉදං වුත්තං හොති – ද්වාචත්තාලීස යොජනසහස්සානි සමුද්දෙ අජ්ඣොගාළ්හො තත්තකමෙව උපරි උග්ගතො <b>යුගන්ධරපබ්බතො,</b> එකවීසති යොජනසහස්සානි මහාසමුද්දෙ අජ්ඣොගාළ්හො තත්තකමෙව ච උපරි උග්ගතො <b>ඊසධරො</b> පබ්බතොති ඉමිනා නයෙන සෙසෙසුපි උපඩ්ඪුපඩ්ඪප්පමාණතා වෙදිතබ්බා। යථා මහාසමුද්දො යාව චක්කවාළපාදමූලා අනුපුබ්බනින්නො, එවං යාව සිනෙරුපාදමූලාති හෙට්ඨා සිනෙරුප්පමාණතො උපඩ්ඪප්පමාණොපි යුගන්ධරපබ්බතො පථවියං සුප්පතිට්ඨිතො, එවං ඊසධරාදයොපීති දට්ඨබ්බං। වුත්තඤ්හෙතං “මහාසමුද්දො, භික්ඛවෙ, අනුපුබ්බනින්නො අනුපුබ්බපොණො අනුපුබ්බපබ්භාරො”ති (චූළව॰ 184; උදා॰ 45)। සිනෙරුයුගන්ධරාදීනං අන්තරෙ <b>සීදන්තරසමුද්දා</b> නාම හොන්ති। තත්ථ කිර උදකං සුඛුමං මොරපත්තමත්තම්පි පක්ඛිත්තං පතිට්ඨාතුං න සක්කොති සීදතෙව, තස්මා තෙ සීදසමුද්දා නාම වුච්චන්ති। තෙ පන විත්ථාරතො යථාක්කමං සිනෙරුආදීනං අච්චුග්ගමසමානපඅමාණාති වදන්ති। <b>අජ්ඣොගාළ්හුග්ගතා</b>ති අජ්ඣොගාළ්හා ච උග්ගතා ච। <b>බ්රහා</b>ති මහන්තා।
bod:<b>සිනෙරුස්ස සමන්තතො</b>ති පරික්ඛිපනවසෙන සිනෙරුස්ස සමන්තතො ඨිතා। සිනෙරුං තාව පරික්ඛිපිත්වා ඨිතො යුගන්ධරො, තං පරික්ඛිපිත්වා ඊසධරො। එවං තං තං පරික්ඛිපිත්වා ඨිතා “සිනෙරුස්ස සමන්තතො”ති වුත්තා। කත්ථචි පන “සිනෙරුං පරික්ඛිපිත්වා අස්සකණ්ණො නාම පබ්බතො පතිට්ඨිතො, තං පරික්ඛිපිත්වා විනතකො නාම පබ්බතො”ති එවං අඤ්ඤොයෙව අනුක්කමො ආගතො। තථා හි <b>නිමිජාතකෙ</b> –
gax:“සහස්සයුත්තං හයවාහිං, දිබ්බයානමධිට්ඨිතො।
gax:යායමානො මහාරාජා, අද්දා සීදන්තරෙ නගෙ।
gae:දිස්වානාමන්තයී සූතං, ඉමෙ කෙ නාම පබ්බතා”ති॥ (ජා॰ 2.22.566)
uni:එවං <pb M=1.254/> නිමිමහාරාජෙන පුට්ඨෙන මාතලිදෙවපුත්තෙන –
gax:“සුදස්සනො කරවීකො, ඊසධරො යුගන්ධරො।
gae:නෙමින්ධරො විනතකො, අස්සකණ්ණො ගිරී බ්රහා॥
gax:“එතෙ <pb V=1.224/> සීදන්තරෙ නගා, අනුපුබ්බසමුග්ගතා।
gae:මහාරාජානමාවාසා, යානි ත්වං රාජ පස්සසී”ති॥ (ජා॰ 2.22.568-569)
uni:වුත්තං।
bod:තත්ථ අට්ඨකථායං ඉදං වුත්තං –
ind:“අයං, මහාරාජ, එතෙසං සබ්බබාහිරො සුදස්සනො පබ්බතො නාම, තදනන්තරෙ කරවීකො නාම, සො සුදස්සනතො උච්චතරො। උභින්නම්පි පන තෙසං අන්තරෙ එකොපි සීදන්තරමහාසමුද්දො। කරවීකස්ස අනන්තරෙ ඊසධරො නාම, සො කරවීකතො උච්චතරො। තෙසම්පි අන්තරෙ එකො සීදන්තරමහාසමුද්දො। ඊසධරස්ස අනන්තරෙ යුගන්ධරො නාම, සො ඊසධරතො උච්චතරො। තෙසම්පි අන්තරෙ එකො සීදන්තරමහාසමුද්දො। යුගන්ධරස්ස අනන්තරෙ නෙමින්ධරො නාම, සො යුගන්ධරතො උච්චතරො। තෙසම්පි අන්තරෙ එකො සීදන්තරමහාසමුද්දො। නෙමින්ධරස්ස අනන්තරෙ විනතකො නාම, සො නෙමින්ධරතො උච්චතරො। තෙසම්පි අන්තරෙ එකො සීදන්තරමහාසමුද්දො। විනතකස්ස අනන්තරෙ අස්සකණ්ණො නාම, සො විනතකතො උච්චතරො। තෙසම්පි අන්තරෙ එකො සීදන්තරමහාසමුද්දො। එතෙ සීදන්තරමහාසමුද්දෙ සත්ත පබ්බතා අනුපටිපාටියා සමුග්ගතා සොපානසදිසා හුත්වා ඨිතා”ති (ජා॰ අට්ඨ॰ 6.22.569)।
bod:<b>යොජනානං සතානුච්චො, හිමවා පඤ්ච පබ්බතො</b>ති හිමවා පබ්බතො පඤ්ච යොජනසතානි උච්චො, උබ්බෙධොති අත්ථො। තත්ථ <b>හිමවා</b>ති හිමපාතසමයෙ හිමයුත්තතාය හිමං අස්ස අත්ථීති හිමවා, ගිම්හකාලෙ හිමං වමතීති හිමවා। <b>පබ්බතො</b>ති සෙලො। සෙලො හි සන්ධිසඞ්ඛාතෙහි පබ්බෙහි සහිතත්තා “පබ්බතො”ති වුච්චති, පසවනාදිවසෙන ජලස්ස සාරභූතානං භෙසජ්ජාදීනං වත්ථූනඤ්ච ගිරණතො “ගිරී”ති ච වුච්චති। <b>යොජනානං සහස්සානි, තීණි ආයතවිත්ථතො</b>ති යොජනානං තීණි සහස්සානි ආයාමතො <pb M=1.255/> ච විත්ථාරතො චාති අත්ථො, ආයාමතො ච විත්ථාරතො ච තීණි යොජනසහස්සානීති වුත්තං හොති।
bod:<b>චතුරාසීතිසහස්සෙහි, කූටෙහි පටිමණ්ඩිතො</b>ති සුදස්සනකූටචිත්රකූටාදීහි චතුරාසීතිකූටසහස්සෙහි පටිමණ්ඩිතො, සොභිතොති අත්ථො। අපිචෙත්ථ අවුත්තොපි අයං විසෙසො වෙදිතබ්බො (ම॰ නි॰ අට්ඨ॰ 2.31; අ॰ නි॰ අට්ඨ॰ 3.8.19; සු॰ නි॰ අට්ඨ॰ සෙලසුත්තවණ්ණනා) – අයං <pb V=1.225/> හිමවා නාම පබ්බතො සමන්තතො සන්දමානපඤ්චසතනදීවිචිත්තො, යත්ථ ආයාමවිත්ථාරෙන චෙව ගම්භීරතාය ච පණ්ණාස පණ්ණාස යොජනා දියඩ්ඪයොජනසතපරිමණ්ඩලා අනොතත්තදහො කණ්ණමුණ්ඩදහො රථකාරදහො ඡද්දන්තදහො කුණාලදහො මන්දාකිනීදහො සීහප්පපාතදහොති සත්ත මහාසරා පතිට්ඨිතා। තෙසු <b>අනොතත්තො</b> සුදස්සනකූටං චිත්රකූටං කාළකූටං ගන්ධමාදනකූටං කෙලාසකූටන්ති ඉමෙහි පඤ්චහි පබ්බතෙහි පරික්ඛිත්තො। තත්ථ <b>සුදස්සනකූටං</b> සොවණ්ණමයං ද්වියොජනසතුබ්බෙධං අන්තොවඞ්කං කාකමුඛසණ්ඨානං තමෙව සරං පටිච්ඡාදෙත්වා ඨිතං। <b>චිත්රකූටං</b> සබ්බරතනමයං। <b>කාළකූටං</b> අඤ්ජනමයං। <b>ගන්ධමාදනකූටං</b> සානුමයං අබ්භන්තරෙ මුග්ගවණ්ණං කාළානුසාරියාදිමූලගන්ධො චන්දනාදිසාරගන්ධො සරලාදිඵෙග්ගුගන්ධො ලවඞ්ගාදිතචගන්ධො කපිට්ඨාදිපපටිකගන්ධො සජ්ජාදිරසගන්ධො තමාලාදිපත්තගන්ධො නාගකුඞ්කුමාදිපුප්ඵගන්ධො ජාතිඵලාදිඵලගන්ධො සබ්බථා ගන්ධභාවතො ගන්ධගන්ධොති ඉමෙහි දසහි ගන්ධෙහි උස්සන්නං නානප්පකාරඔසධසඤ්ඡන්නං කාළපක්ඛඋපොසථදිවසෙ ආදිත්තමිව අඞ්ගාරං ජලන්තං තිට්ඨති।
bod:තත්ථෙව නන්දමූලකං (සු॰ නි॰ අට්ඨ॰ 1.35) නාම පබ්භාරං පච්චෙකබුද්ධානං වසනොකාසො। තිස්සො ගුහායො සුවණ්ණගුහා මණිගුහා රජතගුහාති। තත්ථ මණිගුහාද්වාරෙ මඤ්ජූසකො නාම රුක්ඛො යොජනං උබ්බෙධෙන, යොජනං විත්ථාරෙන, සො යත්තකානි උදකෙ වා ථලෙ වා පුප්ඵානි, සබ්බානි පුප්ඵති විසෙසෙන පච්චෙකබුද්ධාගමනදිවසෙ, තස්සූපරිතො සබ්බරතනමාළො හොති। තත්ථ සම්මජ්ජනකවාතො කචවරං ඡඩ්ඩෙති, සමකරණවාතො සබ්බරතනමයං වාලිකං සමං කරොති, සිඤ්චනකවාතො අනොතත්තදහතො ආනෙත්වා උදකං සිඤ්චති, සුගන්ධකරණවාතො සබ්බෙසං ගන්ධරුක්ඛානං ගන්ධෙ ආනෙති, ඔචිනකවාතො පුප්ඵානි ඔචිනිත්වා පාතෙති, සන්ථරණකවාතො සබ්බත්ථ සන්ථරති, සදා පඤ්ඤත්තානෙව චෙත්ථ ආසනානි හොන්ති। යෙසු <pb M=1.256/> පච්චෙකබුද්ධුප්පාදදිවසෙ උපොසථදිවසෙ ච සබ්බපච්චෙකබුද්ධා සන්නිපතිත්වා නිසීදන්ති, අයං තත්ථ පකති। අභිසම්බුද්ධපච්චෙකබුද්ධො තත්ථ ගන්ත්වා පඤ්ඤත්තාසනෙ නිසීදති। තතො සචෙ තස්මිං කාලෙ අඤ්ඤෙපි පච්චෙකබුද්ධා සංවිජ්ජන්ති, තෙපි තඞ්ඛණං සන්නිපතිත්වා පඤ්ඤත්තාසනෙසු නිසීදන්ති, නිසීදිත්වා කිඤ්චිදෙව සමාපත්තිං සමාපජ්ජිත්වා වුට්ඨහන්ති। තතො සඞ්ඝත්ථෙරො අධුනාගතං පච්චෙකබුද්ධං සබ්බෙසං අනුමොදනත්ථාය “කථමධිගත”න්ති කම්මට්ඨානං පුච්ඡති, තදා සො අත්තනො උදානබ්යාකරණගාථං භාසති। එවමිදං ගන්ධමාදනකූටං පච්චෙකබුද්ධානං ආවාසට්ඨානං හොතීති වෙදිතබ්බං।
bod:<b>කෙලාසකූටං</b> පන රජතමයං। සබ්බානි චෙතානි චිත්රකූටාදීනි සුදස්සනෙන සමානුබ්බෙධසණ්ඨානානි <pb V=1.226/> තමෙව සරං පටිච්ඡාදෙත්වා ඨිතානි। සබ්බානි පන පුථුලතො පඤ්ඤාසයොජනානි, ආයාමතො පන උබ්බෙධතො විය ද්වියොජනසතානෙවාති වදන්ති। තානි සබ්බානි දෙවානුභාවෙන නාගානුභාවෙන ච ඨස්සන්ති, නදියො ච තෙසු සන්දන්ති, තං සබ්බම්පි උදකං අනොතත්තමෙව පවිසති, චන්දිමසූරියා දක්ඛිණෙන වා උත්තරෙන වා ගච්ඡන්තා පබ්බතන්තරෙන තත්ථ ඔභාසං කරොන්ති, උජුං ගච්ඡන්තා න කරොන්ති, තෙනෙවස්ස <b>“අනොතත්ත”</b>න්ති සඞ්ඛා උදපාදි। තත්ථ රතනමයමනුඤ්ඤසොපානසිලාතලානි නිම්මච්ඡකච්ඡපානි ඵලිකසදිසනිම්මලූදකානි න්හානතිත්ථානි තදුපභොගීසත්තානං සාධාරණකම්මුනාව සුප්පටියත්තානි සුසණ්ඨිතානි හොන්ති, යෙසු බුද්ධපච්චෙකබුද්ධඛීණාසවා ච ඉද්ධිමන්තො ච ඉසයො න්හායන්ති, දෙවයක්ඛාදයො උය්යානකීළං කීළන්ති।
bod:තස්ස චතූසු පස්සෙසු සීහමුඛං හත්ථිමුඛං අස්සමුඛං උසභමුඛන්ති චත්තාරි මුඛානි හොන්ති, යෙහි චතස්සො නදියො සන්දන්ති। සීහමුඛෙන නික්ඛන්තනදීතීරෙ සීහා බහුතරා හොන්ති, හත්ථිමුඛාදීහි හත්ථිඅස්සඋසභා। පුරත්ථිමදිසතො නික්ඛන්තනදී අනොතත්තං තික්ඛත්තුං පදක්ඛිණං කත්වා ඉතරා තිස්සො නදියො අනුපගම්ම පාචීනහිමවන්තෙනෙව අමනුස්සපථං ගන්ත්වා මහාසමුද්දං පවිසති। පච්ඡිමදිසතො ච උත්තරදිසතො ච නික්ඛන්තනදියොපි තථෙව පදක්ඛිණං කත්වා පච්ඡිමහිමවන්තෙනෙව උත්තරහිමවන්තෙනෙව ච අමනුස්සපථං ගන්ත්වා මහාසමුද්දං පවිසන්ති। දක්ඛිණදිසතො නික්ඛන්තනදී පන තං තික්ඛත්තුං පදක්ඛිණං කත්වා දක්ඛිණෙන උජුකං පාසාණපිට්ඨෙනෙව සට්ඨි යොජනානි ගන්ත්වා පබ්බතං පහරිත්වා වුට්ඨාය පරික්ඛෙපෙන තිගාවුතප්පමාණා උදකධාරා හුත්වා ආකාසෙන සට්ඨි යොජනානි ගන්ත්වා තියග්ගළෙ නාම පාසාණෙ <pb M=1.257/> පතිතා, පාසාණො උදකධාරාවෙගෙන භින්නො। තත්ථ පඤ්ඤාසයොජනප්පමාණා තියග්ගළා නාම මහාපොක්ඛරණී ජාතා, මහාපොක්ඛරණියා කූලං භින්දිත්වා පාසාණං පවිසිත්වා සට්ඨි යොජනානි ගතා, තතො ඝනපථවිං භින්දිත්වා උමඞ්ගෙන සට්ඨි යොජනානි ගන්ත්වා විඤ්ඣං නාම තිරච්ඡානපබ්බතං පහරිත්වා හත්ථතලෙ පඤ්චඞ්ගුලිසදිසා පඤ්චධාරා හුත්වා පවත්තති। සා තික්ඛත්තුං අනොතත්තං පදක්ඛිණං කත්වා ගතට්ඨානෙ <b>“ආවට්ටගඞ්ගා”</b>ති වුච්චති, උජුකං පාසාණපිට්ඨෙන සට්ඨි යොජනානි ගතට්ඨානෙ <b>“කණ්හගඞ්ගා”</b>ති, ආකාසෙන සට්ඨි යොජනානි ගතට්ඨානෙ <b>“ආකාසගඞ්ගා”</b>ති, තියග්ගළපාසාණෙ පඤ්ඤාසයොජනොකාසෙ ඨිතා <b>“තියග්ගළපොක්ඛරණී”</b>ති, කූලං භින්දිත්වා පාසාණං පවිසිත්වා සට්ඨි යොජනානි ගතට්ඨානෙ <b>“බහලගඞ්ගා”</b>ති, උමඞ්ගෙන සට්ඨි යොජනානි ගතට්ඨානෙ <b>“උමඞ්ගගඞ්ගා”</b>ති වුච්චති। විඤ්ඣං නාම තිරච්ඡානපබ්බතං පහරිත්වා පඤ්චධාරා හුත්වා පවත්තට්ඨානෙ පන ගඞ්ගා යමුනා අචිරවතී සරභූ මහීති පඤ්චධා සඞ්ඛ්යං ගතා। එවමෙතා පඤ්ච මහානදියො හිමවන්තතො පභවන්ති।
bod:ඡද්දන්තදහස්ස <pb V=1.227/> පන (ජා॰ අට්ඨ॰ 5.16.ඡද්දන්තජාතකවණ්ණනා) මජ්ඣෙ ද්වාදසයොජනප්පමාණෙ ඨානෙ සෙවාලො වා පණකං වා නත්ථි, මණික්ඛන්ධවණ්ණං උදකමෙව සන්තිට්ඨති, තදනන්තරං යොජනවිත්ථතං සුද්ධකල්ලහාරවනං තං උදකං පරික්ඛිපිත්වා ඨිතං, තදනන්තරං යොජනවිත්ථතමෙව සුද්ධනීලුප්පලවනං තං පරික්ඛිපිත්වා ඨිතං, යොජනයොජනවිත්ථතානෙව රත්තුප්පලසෙතුප්පලරත්තපදුමසෙතපදුමකුමුදවනානි පුරිමං පුරිමං පරික්ඛිපිත්වා ඨිතානි, ඉමෙසං පන සත්තන්නං වනානං අනන්තරං සබ්බෙසම්පි කල්ලහාරාදීනං වසෙන වොමිස්සකවනං යොජනවිත්ථතමෙව තානි පරික්ඛිපිත්වා ඨිතං, තදනන්තරං නාගානං කටිප්පමාණෙ උදකෙ යොජනවිත්ථතමෙව රත්තසාලිවනං, තදනන්තරං උදකපරියන්තෙ නීලපීතලොහිතොදාතසුරභිසුඛුමකුසුමසමාකිණ්ණං ඛුද්දකගච්ඡවනන්ති ඉමානි දස වනානි යොජනයොජනවිත්ථතානෙව। තතො ඛුද්දකරාජමාසමහාරාජමාසමුග්ගවනං, තදනන්තරං තිපුසඑළාලුකඅලාබුකුම්භණ්ඩවල්ලිවනානි, තතො පූගරුක්ඛප්පමාණං උච්ඡුවනං, තතො හත්ථිදන්තප්පමාණඵලං කදලිවනං, තතො සාලවනං, තදනන්තරං චාටිප්පමාණඵලං පනසවනං, තතො මධුරඵලං අම්බවනං, තතො චිඤ්චවනං, තතො කපිට්ඨවනං, තතො වොමිස්සකො මහාවනසණ්ඩො, තතො වෙණුවනං, වෙණුවනං පන පරික්ඛිපිත්වා සත්ත <pb M=1.258/> පබ්බතා ඨිතා, තෙසං බාහිරන්තතො පට්ඨාය පඨමො චූළකාළපබ්බතො නාම, දුතියො මහාකාළපබ්බතො නාම, තතො උදකපස්සපබ්බතො නාම, තතො චන්දපස්සපබ්බතො නාම, තතො සූරියපස්සපබ්බතො නාම, තතො මණිපස්සපබ්බතො නාම, සත්තමො සුවණ්ණපස්සපබ්බතො නාම। සො උබ්බෙධතො සත්තයොජනිකො ඡද්දන්තදහං පරික්ඛිපිත්වා පත්තස්ස මුඛවට්ටි විය ඨිතො। තස්ස අබ්භන්තරිමපස්සං සුවණ්ණවණ්ණං, තතො නික්ඛන්තෙන ඔභාසෙන ඡද්දන්තදහො සමුග්ගතබාලසූරියො විය හොති। බාහිරිමපබ්බතෙසු පන එකො උබ්බෙධතො ඡ යොජනානි, එකො පඤ්ච, එකො චත්තාරි, එකො තීණි, එකො ද්වෙ, එකො යොජනං।
bod:එවං සත්තපබ්බතපරික්ඛිත්තස්ස පන තස්ස දහස්ස පුබ්බුත්තරකණ්ණෙ උදකවාතප්පහරණොකාසෙ මහානිග්රොධරුක්ඛො, තස්ස ඛන්ධො පරික්ඛෙපතො පඤ්චයොජනිකො, උබ්බෙධතො සත්තයොජනිකො। චතූසු දිසාසු චතස්සො සාඛායො ඡඡයොජනිකා, උද්ධං උග්ගතසාඛාපි ඡයොජනිකාව। ඉති සො මූලතො පට්ඨාය උබ්බෙධෙන තෙරසයොජනිකො සාඛානං ඔරිමන්තතො යාව පාරිමන්තා ද්වාදසයොජනිකො අට්ඨහි පාරොහසහස්සෙහි පටිමණ්ඩිතො මුණ්ඩමණිපබ්බතො විය විලාසමානො තිට්ඨති। ඡද්දන්තදහස්ස පන පච්ඡිමදිසාභාගෙ සුවණ්ණපබ්බතෙ ද්වාදසයොජනිකා කඤ්චනගුහා। ඡද්දන්තො නාගරාජා වස්සාරත්තෙ අට්ඨසහස්සනාගපරිවුතො කඤ්චනගුහායං වසති, ගිම්හකාලෙ උදකවාතං සම්පටිච්ඡමානො මහානිග්රොධමූලෙ පාරොහන්තරෙ තිට්ඨති।
bod:මන්දාකිනියා <pb V=1.228/> පන මජ්ඣෙ පඤ්චවීසතියොජනමත්තෙ ඨානෙ සෙවාලො වා පණකං වා නත්ථි, ඵලිකවණ්ණං උදකමෙව හොති, තතො පරං පන නාගානං කටිප්පමාණෙ උදකෙ අඩ්ඪයොජනවිත්ථතං සෙතපදුමවනං තං උදකං පරික්ඛිපිත්වා ඨිතං। තත්ථ මුළාලං නඞ්ගලසීසමත්තං හොති, භිසං මහාභෙරිපොක්ඛරප්පමාණං හොති। තස්ස එකෙකස්මිං පබ්බන්තරෙ ආළ්හකප්පමාණං ඛීරං හොති। පදුමානං පුප්ඵසමයෙ වාතො රෙණුවට්ටිං උට්ඨාපෙත්වා පදුමිනීපත්තෙසු ඨපෙති, තත්ථ උදකඵුසිතානි පතන්ති, තතො ආදිච්චපාකෙන පච්චිත්වා පක්කඅයොඝටිකා විය පොක්ඛරමධු තිට්ඨති, තදනන්තරං තාවමහන්තමෙව රත්තපදුමවනං, තදනන්තරං රත්තකුමුදවනං, තදනන්තරං සෙතකුමුදවනං <pb M=1.259/>, තදනන්තරං නීලුප්පලවනං, තදනන්තරං රත්තුප්පලවනං, තදනන්තරං සුගන්ධසාලිවනං, තදනන්තරං එළාලුකඅලාබුකුම්භණ්ඩාදීනි මධුරරසානි වල්ලිඵලානි, තදනන්තරං අඩ්ඪයොජනවිත්ථතමෙව උච්ඡුවනං, තත්ථ පූගරුක්ඛක්ඛන්ධප්පමාණං උච්ඡු। තදනන්තරං කදලිවනං, යතො දුවෙ පක්කානි ඛාදන්තා කිලමන්ති। තදනන්තරං චාටිප්පමාණඵලං පනසවනං, තදනන්තරං අම්බවනං, ජම්බුවනං, කපිට්ඨවනන්ති සඞ්ඛෙපතො තස්මිං දහෙ ඛාදිතබ්බයුත්තකං ඵලං නාම නත්ථීති න වත්තබ්බං। ඉති ඉමස්මිං හිමවති විජ්ජමානකසත්තමහාසරප්පභුතීනං පමාණසණ්ඨානාදිභෙදං සබ්බමෙව විසෙසං භගවා සබ්බථා අවෙදි අඤ්ඤාසි පටිවිජ්ඣියෙවාති දට්ඨබ්බං।
bod:<b>තිපඤ්චයොජනක්ඛන්ධපරික්ඛෙපා</b>ති පන්නරසයොජනප්පමාණක්ඛන්ධපරික්ඛෙපා, ඛන්ධස්ස පරිණාහො පන්නරසයොජනප්පමාණොති වුත්තං හොති। <b>නගව්හයා</b>ති නගසද්දෙන අව්හාතබ්බා, රුක්ඛාභිධානාති අත්ථො। රුක්ඛො හි න ගච්ඡතීති නගොති වුච්චති। නගව්හයා ජම්බූති යොජෙතබ්බං। <b>පඤ්ඤාසයොජනක්ඛන්ධසාඛායාමා</b>ති උබ්බෙධතො පඤ්ඤාසයොජනප්පමාණක්ඛන්ධායාමා උබ්බෙධතො සමන්තතො ච පඤ්ඤාසයොජනසාඛායාමා ච। තතො එව <b>සතයොජනවිත්ථිණ්ණා, තාවදෙව ච උග්ගතා</b>। ජම්බුරුක්ඛස්ස හි මූලතො පට්ඨාය යාව සාඛාවිටපා, තාව පණ්ණාස යොජනානි, තතො පරම්පි උජුකං උග්ගතසාඛා පණ්ණාස යොජනානි, සමන්තතො ච එකෙකා සාඛා පණ්ණාස පණ්ණාස යොජනානි වඩ්ඪිතානි। තාසු පන මහන්තා මහන්තා නදියො සන්දන්ති, තාසං නදීනං උභයතීරෙ ජම්බුපක්කානං පතිතට්ඨානෙ සුවණ්ණඞ්කුරා උට්ඨහන්ති, තෙ නදීජලෙන වුය්හමානා අනුපුබ්බෙන මහාසමුද්දං පවිසන්ති, තතොයෙව ජම්බුනදියං නිබ්බත්තත්තා “ජම්බුනද”න්ති තං සුවණ්ණං වුච්චති।
bod:<b>යස්සානුභාවෙනා</b>ති යස්සා මහන්තතා කප්පට්ඨායිකාදිප්පකාරෙන පභාවෙන। යඤ්චෙතං ජම්බුයා පමාණං, එතදෙව අසුරානං චිත්තපාටලියා, ගරුළානං සිම්බලිරුක්ඛස්ස, අපරගොයානෙ කදම්බස්ස, උත්තරකුරූසු කප්පරුක්ඛස්ස, පුබ්බවිදෙහෙ සිරීසස්ස, තාවතිංසෙසු පාරිච්ඡත්තකස්සාති। තෙනාහු පොරාණා –
gax:“පාටලී <pb V=1.229/> සිම්බලී ජම්බූ, දෙවානං පාරිඡත්තකො।
gae:කදම්බො කප්පරුක්ඛො ච, සිරීසෙන භවති සත්තම”න්ති॥ (විසුද්ධි॰ 1.137; අ॰ නි॰ අට්ඨ॰ 1.1.322)।
bod:එත්ථ <pb M=1.260/> <b>සිරීසෙන භවති සත්තම</b>න්ති එත්ථ <b>සිරීසෙනා</b>ති පච්චත්තෙ කරණවචනං। <b>සත්තම</b>න්ති ලිඞ්ගවිපල්ලාසෙන වුත්තං, සිරීසො භවති සත්තමොති අත්ථො।
bod:<b>චක්කවාළසිලුච්චයො</b>ති චක්කවාළපබ්බතො। <b>පරික්ඛිපිත්වා තං සබ්බං, ලොකධාතුමයං ඨිතො</b>ති හෙට්ඨා වුත්තං සබ්බම්පි තං පරික්ඛිපිත්වා චක්කවාළසිලුච්චයො පතිට්ඨිතො, අයං එකා ලොකධාතු නාමාති අත්ථො। ම-කාරො පදසන්ධිවසෙන ආගතො। “තං සබ්බං ලොකධාතුං පරික්ඛිපිත්වා අයං චක්කවාළසිලුච්චයො ඨිතො”ති එවම්පෙත්ථ සම්බන්ධං වදන්ති, එවං වුත්තෙපි චක්කවාළපබ්බතොපි ලොකධාතුයෙවාති වෙදිතබ්බං।
bod:<b>තත්ථා</b>ති තිස්සං ලොකධාතුයං। <b>චන්දමණ්ඩලං එකූනපඤ්ඤාසයොජන</b>න්ති උජුකං ආයාමතො විත්ථාරතො උබ්බෙධතො ච එකූනපඤ්ඤාසයොජනං, පරිමණ්ඩලතො පන තීහි යොජනෙහි ඌනදියඩ්ඪසතයොජනං। <b>සූරියමණ්ඩලං පඤ්ඤාසයොජන</b>න්ති එත්ථාපි චන්දමණ්ඩලෙ වුත්තනයෙනෙව උජුකං පඤ්ඤාසයොජනන්ති වෙදිතබ්බං, පරිමණ්ඩලතො පන දියඩ්ඪසතයොජනං।
bod:තෙසු පන චන්දමණ්ඩලං (දී॰ නි॰ අට්ඨ॰ 3.121) හෙට්ඨා, සූරියමණ්ඩලං උපරි, අන්තරා නෙසං යොජනං හොති। චන්දස්ස හෙට්ඨිමන්තතො සූරියස්ස උපරිමන්තං යොජනසතං හොති, චන්දවිමානං අන්තො මණිමයං, බහි රජතෙන පරික්ඛිත්තං, අන්තො ච බහි ච සීතලමෙව හොති। සූරියවිමානං අන්තො කනකමයං, බාහිරං ඵලිකපරික්ඛිත්තං හොති, අන්තො ච බහි ච උණ්හමෙව। චන්දො උජුකං සණිකං ගච්ඡති। සො හි අමාවාසියං සූරියෙන සද්ධිං ගච්ඡන්තො දිවසෙ දිවසෙ ථොකං ථොකං ඔහීයන්තො පුණ්ණමාසියං උපඩ්ඪමග්ගතො ඔහීයති, තිරියං පන සීඝං ගච්ඡති। තථා හෙස එකස්මිං මාසෙ කදාචි දක්ඛිණතො, කදාචි උත්තරතො දිස්සති, චන්දස්ස උභොසු පස්සෙසු නක්ඛත්තතාරකා ගච්ඡන්ති, චන්දො ධෙනු විය වච්ඡං තං තං නක්ඛත්තං උපසඞ්කමති, නක්ඛත්තානි පන අත්තනො ගමනට්ඨානං න විජහන්ති, අත්තනො වීථියාව ගච්ඡන්ති। සූරියස්ස පන උජුකං ගමනං සීඝං, තිරියං ගමනං දන්ධං। තිරියං ගමනං නාම දක්ඛිණදිසතො උත්තරදිසාය, උත්තරදිසතො දක්ඛිණදිසාය ගමනං, තං දන්ධං ඡහි ඡහි මාසෙහි ඉජ්ඣනතො।
bod:සූරියො <pb V=1.230/> කාළපක්ඛඋපොසථෙ චන්දෙන සහෙව ගන්ත්වා තතො පරං පාටිපදදිවසෙ යොජනානං සතසහස්සං චන්දමණ්ඩලං ඔහාය ගච්ඡති අත්තනො <pb M=1.261/> සීඝගාමිතාය තස්ස ච දන්ධගාමිතාය, අථ චන්දො ලෙඛා විය පඤ්ඤායති। තතො පරම්පි පක්ඛස්ස දුතියාය යොජනානං සතසහස්සං චන්දමණ්ඩලං ඔහාය ගච්ඡති। එවං දිවසෙ දිවසෙ යාව සුක්කපක්ඛඋපොසථදිවසා සතසහස්සං සතසහස්සං ඔහාය ගච්ඡති, අථ චන්දො අනුක්කමෙන වඩ්ඪිත්වා උපොසථදිවසෙ පරිපුණ්ණො හොති। අනුක්කමෙන වඩ්ඪනඤ්චෙත්ථ උපරිභාගතො පතිතසූරියාලොකතාය හෙට්ඨතො පවත්තාය සූරියස්ස දූරභාවෙන දිවසෙ දිවසෙ අනුක්කමෙන පරිහායමානාය අත්තනො ඡායාය වසෙන අනුක්කමෙන චණ්ඩමණ්ඩලප්පදෙසස්ස වඩ්ඪමානස්ස විය දිස්සමානතායාති වෙදිතබ්බං, තස්මා අනුක්කමෙන වඩ්ඪිත්වා විය උපොසථදිවසෙ පුණ්ණමායං පරිපුණ්ණමණ්ඩලො හුත්වා දිස්සති। අථ සූරියො පාටිපදදිවසෙ යොජනානං සතසහස්සං ධාවිත්වා පුන චන්දමණ්ඩලං ගණ්හාති චන්දස්ස දන්ධගතිතාය අත්තනො ච සීඝගතිතාය, තථා දුතියාය සතසහස්සන්ති එවං යාව උපොසථදිවසා සතසහස්සං සතසහස්සං ධාවිත්වා ගණ්හාති। අථ චන්දො අනුක්කමෙන හායිත්වා කාළපක්ඛඋපොසථදිවසෙ සබ්බසො න පඤ්ඤායති, අනුක්කමෙන හායමානතා චෙත්ථ අනුක්කමෙන වඩ්ඪමානතාය වුත්තනයෙන වෙදිතබ්බා। තත්ථ පන ඡායාය හායමානතාය මණ්ඩලං වඩ්ඪමානං විය දිස්සති, ඉධ ච ඡායාය වඩ්ඪමානතාය මණ්ඩලං හායමානං විය දිස්සති, තස්මා අනුක්කමෙන හායිත්වා විය උපොසථදිවසෙ සබ්බසො න පඤ්ඤායති। චන්දං හෙට්ඨා කත්වා සූරියො උපරි හොති, මහතියා පාතියා ඛුද්දකභාජනං විය චන්දමණ්ඩලං පිධීයති, මජ්ඣන්හිකෙ ගෙහච්ඡායා විය චන්දස්ස ඡායා න පඤ්ඤායති। සො ඡායාය අපඤ්ඤායමානාය දූරෙ ඨිතානං දිවා පදීපො විය සයම්පි න පඤ්ඤායති।
bod:ඉමෙසං පන අජවීථි නාගවීථි ගොවීථීති තිස්සො ගමනවීථියො හොන්ති। තත්ථ අජානං උදකං පටිකූලං හොති, හත්ථිනාගානං මනාපං, ගුන්නං සීතුණ්හසමතාය ඵාසු හොති। තථා ච යාය වීථියා සූරියෙ ගච්ඡන්තෙ වස්සවලාහකදෙවපුත්තා සූරියාභිතාපසන්තත්තා අත්තනො විමානතො න නික්ඛමන්ති, කීළාපසුතා හුත්වා න විචරන්ති, තදා කිර සූරියවිමානං පකතිමග්ගතො අධො ඔතරිත්වා විචරති, තස්ස ඔරුය්හ චරණෙනෙව චන්දවිමානම්පි අධො ඔරුය්හ චරති තග්ගතිකත්තා, තස්මා <pb M=1.262/> සා වීථි උදකාභාවෙන අජානුරූපතාය <b>“අජවීථී”</b>ති සමඤ්ඤා ගතා। යාය පන වීථියා සූරියෙ ගච්ඡන්තෙ වස්සවලාහකදෙවපුත්තා සූරියාභිතාපාභාවතො අභිණ්හං අත්තනො විමානතො බහි නික්ඛමිත්වා කීළාපසුතා හුත්වා ඉතො චිතො ච විචරන්ති, තදා කිර සූරියවිමානං පකතිමග්ගතො උද්ධං ආරුහිත්වා විචරති, තස්ස උද්ධං ආරුය්හ චරණෙනෙව චන්දවිමානම්පි උද්ධං ආරුය්හ චරති තග්ගතිකත්තා, තග්ගතිකතා ච සමානගති නාම <pb V=1.231/> වාතමණ්ඩලෙන විමානස්ස ඵෙල්ලිතබ්බත්තා, තස්මා සා වීථි උදකබහුභාවෙන නාගානුරූපතාය <b>“නාගවීථී”</b>ති සමඤ්ඤා ගතා। යදා සූරියො උද්ධං අනාරොහන්තො අධො ච අනොතරන්තො පකතිමග්ගෙනෙව ගච්ඡති, තදා වස්සවලාහකා යථාකාලං යථාරුචිඤ්ච විමානතො නික්ඛමිත්වා සුඛෙන විචරන්ති, තෙන කාලෙන කාලං වස්සනතො ලොකෙ උතුසමතා හොති, තාය උතුසමතාය හෙතුභූතාය සා චන්දිමසූරියානං ගති ගවානුරූපතාය <b>“ගොවීථී”</b>ති සමඤ්ඤා ගතා। තස්මා යං කාලං චන්දිමසූරියා අජවීථිං ආරුහන්ති, තදා දෙවො එකබින්දුම්පි න වස්සති। යදා නාගවීථිං ආරොහන්ති, තදා භින්නං විය නභං පග්ඝරති। යදා ගොවීථිං ආරොහන්ති, තදා උතුසමතා සම්පජ්ජති।
bod:යදා පන රාජානො අධම්මිකා හොන්ති, තෙසං අධම්මිකතාය උපරාජසෙනාපතිප්පභුතයො සබ්බෙ දෙවා බ්රහ්මානො ච අධම්මිකා හොන්ති, තදා තෙසං අධම්මිකතාය විසමං චන්දිමසූරියා පරිවත්තන්ති। තදා හි බහ්වාබාධතාදිඅනිට්ඨඵලූපනිස්සයභූතස්ස යථාවුත්තස්ස අධම්මිකතාසඤ්ඤිතස්ස සාධාරණස්ස පාපකම්මස්ස බලෙන විසමං වායන්තෙන වායුනා ඵෙල්ලියමානා චන්දිමසූරියා සිනෙරුං පරික්ඛිපන්තා විසමං පරිවත්තන්ති, යථාමග්ගෙන න පවත්තන්ති। වාතො යථාමග්ගෙන න වායති, අයථාමග්ගෙන වායති, අයථාමග්ගෙන වායන්තො ආකාසට්ඨවිමානානි ඛොභෙති, විමානෙසු ඛොභිතෙසු දෙවතානං කීළනත්ථාය චිත්තානි න නමන්ති, චිත්තෙසු අනමන්තෙසු සීතුණ්හභෙදො උතු යථාකාලෙන න සම්පජ්ජති, තස්මිං අසම්පජ්ජන්තෙ න සම්මා දෙවො වස්සති, කදාචි වස්සති, කදාචි න වස්සති, කත්ථචි වස්සති, කත්ථචි න වස්සති। වස්සන්තොපි වප්පකාලෙ අඞ්කුරකාලෙ නාළකාලෙ පුප්ඵකාලෙ ඛීරග්ගහණාදිකාලෙසු යථා යථා <pb M=1.263/> සස්සානං උපකාරො න හොති, තථා තථා වස්සති ච විගච්ඡති ච। තෙන සස්සානි විසමපාකානි හොන්ති විගතගන්ධරසාදිසම්පදානි, එකභාජනෙ පක්ඛිත්තතණ්ඩුලෙසුපි එකස්මිං පදෙසෙ භත්තං උත්තණ්ඩුලං හොති, එකස්මිං අතිකිලින්නං, එකස්මිං සමපාකං। තං පරිභුත්තං කුච්ඡියම්පි සබ්බසො අපරිණතං, එකදෙසෙන පරිණතං, සුපරිණතන්ති එවං තීහියෙව පකාරෙහි පච්චති, පක්කාසයං න සම්මා උපගච්ඡති। තෙන සත්තා බහ්වාබාධා චෙව හොන්ති අප්පායුකා ච।
bod:ධම්මිකානං පන රාජූනං කාලෙ වුත්තවිපරියායෙන චන්දිමසූරියා සමං පරිවත්තන්ති, යථාමග්ගෙන පවත්තන්ති, උතුසමතා ච සම්පජ්ජති, චන්දිමසූරියා ඡ මාසෙ සිනෙරුතො බහි නික්ඛමන්ති, ඡ මාසෙ අන්තො විචරන්ති। තථා හි සිනෙරුසමීපෙන තං පදක්ඛිණං කත්වා ගච්ඡන්තා ඡ මාසෙ තතො ගමනවීථිතො බහි අත්තනො තිරියං ගමනෙන චක්කවාළාභිමුඛා නික්ඛමන්ති <pb V=1.232/>। එවං ඡ මාසෙ ඛණෙ ඛණෙ සිනෙරුතො අපසක්කනවසෙන තතො නික්ඛමිත්වා චක්කවාළසමීපං පත්තා। තතොපි ඡ මාසෙ ඛණෙ ඛණෙ අපසක්කනවසෙන නික්ඛමිත්වා සිනෙරුසමීපං පාපුණන්තා අන්තො විචරන්ති। තෙ හි ආසාළ්හීමාසෙ සිනෙරුසමීපෙන චරන්ති, තතො ද්වෙ මාසෙ නික්ඛමිත්වා බහි චරන්ති। පඨමකත්තිකමාසෙ මජ්ඣෙන ගච්ඡන්ති, තතො චක්කවාළාභිමුඛා ගන්ත්වා තයො මාසෙ චක්කවාළසමීපෙන විචරිත්වා පුන නික්ඛමිත්වා චිත්රමාසෙ මජ්ඣෙන ගන්ත්වා තතො පරෙ ද්වෙ මාසෙ සිනෙරුඅභිමුඛා පක්ඛන්දිත්වා පුන ආසාළ්හෙ සිනෙරුසමීපෙන චරන්ති। එත්ථ ච සිනෙරුස්ස චක්කවාළස්ස ච යං ඨානං වෙමජ්ඣං, තස්ස සිනෙරුස්ස ච යං ඨානං වෙමජ්ඣං, තෙන ගච්ඡන්තා සිනෙරුසමීපෙන චරන්තීති වෙදිතබ්බා, න සිනෙරුස්ස අග්ගාලින්දං අල්ලීනා, චක්කවාළසමීපෙන චරණම්පි ඉමිනාව නයෙන වෙදිතබ්බං। යදා පන සිනෙරුස්ස චක්කවාළස්ස උජුකං වෙමජ්ඣෙන ගච්ඡන්ති, තදා වෙමජ්ඣෙන විචරන්තීති වෙදිතබ්බං।
bod:එවං විචරන්තා ච එකප්පහාරෙන තීසුපි දීපෙසු ආලොකං කරොන්ති। එකෙකාය දිසාය නව නව යොජනසතසහස්සානි අන්ධකාරං විධමිත්වා ආලොකං දස්සෙන්ති। කථං? ඉමස්මිඤ්හි දීපෙ සූරියුග්ගමනකාලො පුබ්බවිදෙහෙ මජ්ඣන්හිකො හොති, උත්තරකුරූසු අත්ථඞ්ගමනකාලො, අපරගොයානෙ මජ්ඣිමයාමො, පුබ්බවිදෙහම්හි උග්ගමනකාලො උත්තරකුරූසු මජ්ඣන්හිකො, අපරගොයානෙ අත්ථඞ්ගමනකාලො, ඉධ මජ්ඣිමයාමො, උත්තරකුරූසු <pb M=1.264/> උග්ගමනකාලො අපරගොයානෙ මජ්ඣන්හිකො, ඉධ අත්ථඞ්ගමනකාලො, පුබ්බවිදෙහෙ මජ්ඣිමයාමො, අපරගොයානදීපෙ උග්ගමනකාලො ඉධ මජ්ඣන්හිකො, පුබ්බවිදෙහදීපෙ අත්ථඞ්ගමනකාලො, උත්තරකුරූසු මජ්ඣිමයාමො। ඉමස්මිඤ්හි දීපෙ ඨිතමජ්ඣන්හිකවෙලායං පුබ්බවිදෙහවාසීනං අත්ථඞ්ගමනවසෙන උපඩ්ඪං සූරියමණ්ඩලං පඤ්ඤායති, අපරගොයානවාසීනං උග්ගමනවසෙන උපඩ්ඪං පඤ්ඤායති। එවං සෙසදීපෙසුපි। ඉති ඉමිනාව පකාරෙන තීසු දීපෙසු එකප්පහාරෙනෙව චන්දිමසූරියා ආලොකං දස්සෙන්තීති වෙදිතබ්බං।
bod:ඉතො අඤ්ඤථා පන ද්වීසු එව දීපෙසු එකප්පහාරෙනෙව ආලොකං දස්සෙන්ති। යස්මිඤ්හි දීපෙ අත්ථඞ්ගමනවසෙන උපඩ්ඪං සූරියමණ්ඩලං පඤ්ඤායති, අත්ථඞ්ගමිතෙ තත්ථ න පඤ්ඤායති, ආලොකං න දස්සෙති, ද්වීසු එව දීපෙසු එකප්පහාරෙන උභයං। එකෙකාය දිසාය නව නව යොජනසතසහස්සානි අන්ධකාරවිධමනම්පි ඉමිනාව නයෙන දට්ඨබ්බං। ඉමස්මිඤ්හි දීපෙ ඨිතමජ්ඣන්හිකවෙලායං පුබ්බවිදෙහවාසීනං අත්ථඞ්ගමනවසෙන උපඩ්ඪං සූරියමණ්ඩලං පඤ්ඤායතීති පුබ්බවිදෙහෙ නවයොජනසතසහස්සප්පමාණෙ ඨානෙ අන්ධකාරං විධමිත්වා ආලොකං දස්සෙති, තථා අපරගොයානෙ උග්ගමනවසෙන තත්ථාපි උපඩ්ඪස්සෙව පඤ්ඤායමානත්තා। පුබ්බවිදෙහානං පන අත්ථඞ්ගමිතෙ න <pb V=1.233/> පඤ්ඤායතීති ද්වීසු දීපෙසු සබ්බත්ථ අන්ධකාරං විධමිත්වා ආලොකං දස්සෙති අපරගොයානෙපි උග්ගතෙ සූරියෙ සබ්බත්ථ අන්ධකාරවිධමනතො।
bod:පාතුභවන්තා ච චන්දිමසූරියා එකතොව ලොකෙ පාතුභවන්ති, තෙසු සූරියො පඨමතරං පඤ්ඤායති। පඨමකප්පිකානඤ්හි සත්තානං සයංපභාය අන්තරහිතාය අන්ධකාරො අහොසි। තෙ භීතතසිතා “භද්දකං වතස්ස, සචෙ අඤ්ඤො ආලොකො භවෙය්යා”ති චින්තයිංසු। තතො මහාජනස්ස සූරභාවං ජනයමානං සූරියමණ්ඩලං උට්ඨහි, තෙනෙවස්ස <b>“සූරියො”</b>ති නාමං අහොසි। තස්මිං දිවසං ආලොකං කත්වා අත්ථඞ්ගමිතෙ පුන අන්ධකාරො අහොසි। තෙ භීතතසිතා “භද්දකං වතස්ස, සචෙ අඤ්ඤො ආලොකො උප්පජ්ජෙය්යා”ති චින්තයිංසු। අථ නෙසං ඡන්දං ඤත්වා විය චන්දමණ්ඩලං උට්ඨහි, තෙනෙවස්ස <b>“චන්දො”</b>ති නාමං අහොසි। එවං චන්දිමසූරියෙසු පාතුභූතෙසු නක්ඛත්තානි තාරකරූපානි පාතුභවන්ති <pb M=1.265/>, තතො පභුති රත්තින්දිවා පඤ්ඤායන්ති। අනුක්කමෙන ච මාසඩ්ඪමාසඋතුසංවච්ඡරා ජායන්ති। චන්දිමසූරියානං පන පාතුභූතදිවසෙයෙව සිනෙරුචක්කවාළහිමවන්තපබ්බතා චත්තාරො ච දීපා පාතුභවන්ති, තෙ ච ඛො අපුබ්බං අචරිමං ඵග්ගුණපුණ්ණමදිවසෙයෙව පාතුභවන්තීති වෙදිතබ්බං।
bod:යස්මා චෙත්ථ “එකං චක්කවාළං ආයාමතො ච විත්ථාරතො ච යොජනානං ද්වාදස සතසහස්සානි තීණි සහස්සානි චත්තාරි සතානි පඤ්ඤාසඤ්ච යොජනානී”ති <b>අට්ඨකථායං</b> (පාරා॰ අට්ඨ॰ 1.1 වෙරඤ්ජකණ්ඩවණ්ණනා) වුත්තං, තස්මා වුත්තප්පමාණතො ඉමස්ස චක්කවාළස්ස සිනෙරුපතිට්ඨිතොකාසෙ චතුරාසීති යොජනසහස්සානි පරතො යාව චක්කවාළපබ්බතා උත්තරදිසාභාගප්පමාණඤ්ච පහාය ඉමිස්සා දක්ඛිණදිසාය –
gax:සිනෙරුචක්කවාළානං, අන්තරං පරිමාණතො।
gae:පඤ්ච සතසහස්සානි, සහස්සානූනසට්ඨි ච॥
gax:සතානි සත්ත ඤෙය්යානි, පඤ්චවීසුත්තරානි ච।
gae:මජ්ඣවීථිගතො නාම, තත්ථ වෙමජ්ඣගො රවි॥
gax:මජ්ඣතො යාව මෙරුම්හා, චක්කවාළානමන්තරෙ।
gae:වෙමජ්ඣගො යදා හොති, උභයන්තගතො තදා॥
gax:මජ්ඣතො <pb V=1.234/> යාව මෙරුම්හා, චක්කවාළා ච පබ්බතා।
gae:දුවෙ සතසහස්සානි, සහස්සානූනසීති ච॥
gax:අට්ඨසතං දුවෙ සට්ඨි, යොජනානි ද්විගාවුතං।
gae:උභතො අන්තතො මෙරු-චක්කවාළානමන්තරෙ॥
gax:එකං සතසහස්සඤ්ච, සහස්සානූනතාලීසං।
gae:නවසතානෙකතිංස, යොජනානි ච ගාවුතං॥
gax:පමාණතො සමන්තා ච, මණ්ඩලං මජ්ඣවීථියා।
gae:සතසහස්සානූනවීස, සහස්සානෙකතිංස ච॥
gax:සතමෙකඤ්ච විඤ්ඤෙය්යං, පඤ්චසත්තති උත්තරං।
gae:දක්ඛිණං උත්තරඤ්චාපි, ගච්ඡන්තො පන භාණුමා॥
gax:මජ්ඣවීථිප්පමාණෙන <pb M=1.266/>, මණ්ඩලෙනෙව ගච්ඡති।
bod:ගච්ඡන්තො ච පනෙවං සො, ඔරුය්හොරුය්හ හෙට්ඨතො॥
gax:ආරුය්හාරුය්හ උද්ධඤ්ච, යතො ගච්ඡති සබ්බදා।
gae:තතො ගතිවසෙනස්ස, දූරමද්ධානමාසි තං॥
gax:තිංස සතසහස්සානි, යොජනානි පමාණතො।
gae:තස්මා සො පරිතො යාති, තත්තකංව දිනෙ දිනෙ॥
gax:සහස්සමෙකං පඤ්චසතං, චතුපඤ්ඤාසයොජනං।
gae:තිගාවුතං තෙරසූසභං, තෙත්තිංස රතනානි ච॥
gax:අට්ඨඞ්ගුලානි ච තිරියං, ගච්ඡතෙකදිනෙ රවි।
gae:ඡතාලීසසහස්සානි, ඡ සතානි තිගාවුතං॥
gax:යොජනානං <pb V=1.235/> තිතාලීසං, මාසෙනෙකෙන ගච්ඡති।
gae:තෙනවුතිසහස්සානි, ද්විසතං සත්තසීති ච॥
gax:ගාවුතානි දුවෙ චාපි, ද්වීහි මාසෙහි ගච්ඡති।
gae:ඉමාය ගතියා අන්ත-වීථිතො වීථිඅන්තිමං॥
gax:ගච්ඡති ඡහි මාසෙහි, තිමාසෙහි ච මජ්ඣිමං।
gax:සිනෙරුසන්තිකෙ අන්ත-වීථිතො පන භාණුමා।
gae:ආගච්ඡන්තො ද්විමාසෙහි, අස්ස දීපස්ස මජ්ඣගො॥
gax:තස්මා සීහළදීපස්ස, මජ්ඣතො මෙරුඅන්තරං।
gae:දුවෙ සතසහස්සානි, ද්විසතෙනාධිකානි තු॥
gax:තෙත්තිංසඤ්ච සහස්සානි, අට්ඨාරස තිගාවුතං।
gae:චක්කවාළන්තරඤ්චස්ස, දීපස්සෙව ච මජ්ඣතො॥
gax:තීණි සතසහස්සානි, සහස්සානි ඡවීසති।
gae:ඡ උත්තරානි පඤ්චෙව, සතානෙකඤ්ච ගාවුතන්ති॥
uni:එවමෙත්ථ අයම්පි විසෙසො වෙදිතබ්බො।
bod:<b>තාවතිංසභවනං දසසහස්සයොජන</b>න්ති එත්ථ තෙත්තිංස සහපුඤ්ඤකාරිනො එත්ථ නිබ්බත්තාති තංසහචරිතට්ඨානං තෙත්තිංසං, තදෙව තාවතිංසං <pb M=1.267/>, තං නිවාසො එතෙසන්ති තාවතිංසා, දෙවා, තෙසං භවනං තාවතිංසභවනං। තථා හි මඝෙන මාණවෙන සද්ධිං මචලගාමකෙ කාලං කත්වා තත්ථ උප්පන්නෙ තෙත්තිංස දෙවපුත්තෙ උපාදාය අස්ස දෙවලොකස්ස අයං පණ්ණත්ති ජාතාති වදන්ති। අථ වා යස්මා සෙසචක්කවාළෙසුපි ඡ කාමාවචරදෙවලොකා අත්ථි। වුත්තම්පි චෙතං “සහස්සං චාතුමහාරාජිකානං සහස්සං තාවතිංසාන”න්ති। තස්මා නාමපණ්ණත්තියෙවෙසා තස්ස දෙවලොකස්සාති වෙදිතබ්බා। <b>දසසහස්සයොජන</b>න්ති ඉදං පන සක්කපුරං සන්ධාය වුත්තන්ති වෙදිතබ්බං। තථා හි තාවතිංසකායිකා දෙවා අත්ථි පබ්බතට්ඨකා, අත්ථි ආකාසට්ඨකා, තෙසං පරම්පරා චක්කවාළපබ්බතං පත්තා, තථා චාතුමහාරාජිකානං යාමාදීනඤ්ච। එකදෙවලොකෙපි හි දෙවානං පරම්පරා <pb V=1.236/> චක්කවාළපබ්බතං අප්පත්තා නාම නත්ථි। ඉදං පන තාවතිංසභවනං සිනෙරුස්ස උපරිමතලෙ දසසහස්සයොජනිකෙ ඨානෙ පතිට්ඨිතන්ති වෙදිතබ්බං। තස්ස පාචීනපච්ඡිමද්වාරානං අන්තරා දසයොජනසහස්සං හොති, තථා දක්ඛිණුත්තරද්වාරානං। තං ඛො පන නගරං ද්වාරසහස්සයුත්තං අහොසි ආරාමපොක්ඛරණීපටිමණ්ඩිතං।
bod:තස්ස මජ්ඣෙ (ධ॰ ප॰ අට්ඨ॰ 1.29 මඝවත්ථු) තියොජනසතුබ්බෙධෙහි, ධජෙහි පටිමණ්ඩිතො සත්තරතනමයො සත්තයොජනසතුබ්බෙධො සක්කස්ස <b>වෙජයන්තො</b> නාම පාසාදො। තත්ථ සුවණ්ණයට්ඨීසු මණිධජා අහෙසුං, මණියට්ඨීසු සුවණ්ණධජා, පවාළයට්ඨීසු මුත්තධජා, මුත්තයට්ඨීසු පවාළධජා, සත්තරතනමයාසු යට්ඨීසු සත්තරතනමයා ධජා।
bod:දියඩ්ඪයොජනසතායාමො <b>වෙජයන්තරථො</b> (සං॰ නි॰ අට්ඨ॰ 1.1.249 ආදයො)। තස්ස හි පච්ඡිමන්තො පණ්ණාසයොජනො, මජ්ඣෙ රථපඤ්ජරො පණ්ණාසයොජනො, රථසන්ධිතො යාව රථසීසා පණ්ණාසෙව යොජනානි। තදෙව පමාණං දිගුණං කත්වා “තියොජනසතායාමො”තිපි වදන්තියෙව। තස්මිං යොජනිකපල්ලඞ්කො අත්ථතො තිට්ඨති। තත්ථ තියොජනිකං සෙතච්ඡත්තං, එකස්මිංයෙව යුගෙ සහස්සආජඤ්ඤයුත්තං। සෙසාලඞ්කාරස්ස පමාණං නත්ථි। ධජො පනස්ස අඩ්ඪතියානි යොජනසතානි උග්ගතො, යස්ස වාතාහතස්ස පඤ්චඞ්ගිකතූරියස්සෙව සද්දො නිච්ඡරති।
bod:සක්කස්ස පන <b>එරාවණො</b> නාම හත්ථී දියඩ්ඪයොජනසතිකො, සොපි දෙවපුත්තොයෙව। න හි දෙවලොකස්මිං තිරච්ඡානගතා හොන්ති, තස්මා සො <pb M=1.268/> උය්යානකීළාය නික්ඛමනකාලෙ අත්තභාවං විජහිත්වා දියඩ්ඪයොජනසතිකො එරාවණො නාම හත්ථී හොති। සො තෙත්තිංසකුම්භෙ මාපෙති ආවට්ටෙන ගාවුතඅඩ්ඪයොජනප්පමාණෙ, සබ්බෙසං මජ්ඣෙ සක්කස්ස අත්ථාය සුදස්සනං නාම තිංසයොජනිකං කුම්භං මාපෙති। තස්ස උපරි ද්වාදසයොජනිකො රතනමණ්ඩපො හොති। තත්ථ අන්තරන්තරා සත්තරතනමයා යොජනුබ්බෙධා ධජා උට්ඨහන්ති। පරියන්තෙ කිඞ්කිණිකජාලා ඔලම්බන්ති, යස්ස මන්දවාතෙරිතස්ස පඤ්චඞ්ගිකතූරියසද්දසදිසො දිබ්බගීතසද්දො විය රවො නිච්ඡරති। මණ්ඩපමජ්ඣෙ සක්කස්ස යොජනිකො මණිපල්ලඞ්කො පඤ්ඤත්තො හොති, තත්ථ සක්කො නිසීදති। තෙත්තිංසාය කුම්භානං එකෙකස්මිං කුම්භෙ සත්ත සත්ත දන්තෙ මාපෙති, තෙසු එකෙකො පණ්ණාසයොජනායාමො। එකෙකස්මිඤ්චෙත්ථ දන්තෙ සත්ත සත්ත පොක්ඛරණියො හොන්ති, එකෙකාය පොක්ඛරණියා සත්ත සත්ත පදුමිනීගච්ඡා, එකෙකස්මිං ගච්ඡෙ සත්ත සත්ත පුප්ඵානි හොන්ති, එකෙකස්ස පුප්ඵස්ස සත්ත සත්ත පත්තානි, එකෙකස්මිං පත්තෙ සත්ත සත්ත දෙවධීතරො නච්චන්ති। එවං සමන්තා පණ්ණාසයොජනට්ඨානෙ හත්ථිදන්තෙසුයෙව නච්චනටසමජ්ජො හොති।
bod:<b>නන්දා</b> <pb V=1.237/> නාම පන පොක්ඛරණී පඤ්ඤාසයොජනා। “පඤ්චසතයොජනිකා”තිපි වදන්ති।
bod:<b>චිත්තලතාවනං</b> පන සට්ඨියොජනිකං। “පඤ්චයොජනසතික”න්තිපි වදන්ති। තං පන දිබ්බරුක්ඛසහස්සපටිමණ්ඩිතං, තථා <b>නන්දනවනං ඵාරුසකවනඤ්ච</b>। සක්කො පනෙත්ථ අච්ඡරාසඞ්ඝපරිවුතො සට්ඨියොජනිකං සුවණ්ණමහාවීථිං ඔතරිත්වා නක්ඛත්තං කීළන්තො නන්දනවනාදීසු විචරති।
bod:<b>පාරිච්ඡත්තකො</b> පන කොවිළාරො සමන්තා තියොජනසතපරිමණ්ඩලො පඤ්චදසයොජනපරිණාහක්ඛන්ධො යොජනසතුබ්බෙධො। තස්ස මූලෙ සට්ඨියොජනායාමා පඤ්ඤාසයොජනවිත්ථාරා පඤ්චදසයොජනුබ්බෙධා ජයසුමනපුප්ඵකවණ්ණා <b>පණ්ඩුකම්බලසිලා,</b> යස්සා මුදුතාය සක්කස්ස නිසීදතො උපඩ්ඪකායො අනුපවිසති, උට්ඨිතකාලෙ ඌනං පරිපූරති।
bod:<b>සුධම්මා</b> <pb M=1.269/> නාම දෙවසභා ආයාමතො ච විත්ථාරතො ච තියොජනසතිකා, පරික්ඛෙපතො නවයොජනසතිකා, උබ්බෙධතො පඤ්චයොජනසතිකා, තස්සා ඵලිකමයා භූමි, ථම්භතුලාසඞ්ඝාටාදීසු වාළරූපාදිසඞ්ඝට්ටනකආණියො මණිමයා, සුවණ්ණමයා ථම්භා, රජතමයා ථම්භඝටකා ච සඞ්ඝාටඤ්ච, පවාළමයානි වාළරූපානි, සත්තරතනමයා ගොපානසියො ච පක්ඛපාසා ච මුඛවට්ටි ච, ඉන්දනීලඉට්ඨකාහි ඡදනං, සොවණ්ණමයං ඡදනවිධං, රජතමයා ථුපිකා।
bod:<b>ආසාවතී</b> නාම එකා ලතා අත්ථි, “සා පුප්ඵිස්සතී”ති දෙවා වස්සසහස්සං උපට්ඨානං ගච්ඡන්ති, පාරිච්ඡත්තකෙ පුප්ඵමානෙ එකං වස්සං උපට්ඨානං ගච්ඡන්ති। තෙ තස්ස පණ්ඩුපලාසාදිභාවතො පට්ඨාය අත්තමනා හොන්ති। යථාහ –
ind:“යස්මිං, භික්ඛවෙ, සමයෙ දෙවානං තාවතිංසානං පාරිච්ඡත්තකො කොවිළාරො පණ්ඩුපලාසො හොති, අත්තමනා, භික්ඛවෙ, දෙවා තාවතිංසා තස්මිං සමයෙ හොන්ති ‘පණ්ඩුපලාසො දානි පාරිච්ඡත්තකො කොවිළාරො, න චිරස්සෙව දානි පන්නපලාසො භවිස්සතී’”තිආදි (අ॰ නි॰ 7.69)।
bod:සබ්බපාලිඵුල්ලස්ස පන පාරිච්ඡත්තකස්ස කොවිළාරස්ස සමන්තා පඤ්ච යොජනසතානි ආභා ඵරති, අනුවාතං යොජනසතං ගන්ධො ගච්ඡති। පුප්ඵිතෙ පාරිච්ඡත්තකෙ ආරොහණකිච්චං වා අඞ්කුසං ගහෙත්වා නාමනකිච්චං වා පුප්ඵාහරණත්ථං චඞ්කොටකකිච්චං වා නත්ථි। කන්තනකවාතො උට්ඨහිත්වා <pb V=1.238/> පුප්ඵානි වණ්ටතො කන්තති, සම්පටිච්ඡනකවාතො සම්පටිච්ඡති, පවෙසනකවාතො සුධම්මදෙවසභං පවෙසෙති, සම්මජ්ජනකවාතො පුරාණපුප්ඵානි නීහරති, සන්ථරණකවාතො පත්තකණ්ණිකකෙසරානි රචෙන්තො සන්ථරති, මජ්ඣට්ඨානෙ ධම්මාසනං හොති යොජනප්පමාණො රතනපල්ලඞ්කො, තස්ස උපරි ධාරියමානං තියොජනිකං සෙතච්ඡත්තං, තදනන්තරං සක්කස්ස දෙවරඤ්ඤො ආසනං අත්ථරීයති, තතො බාත්තිංසාය දෙවපුත්තානං, තතො අඤ්ඤෙසං මහෙසක්ඛදෙවතානං। අඤ්ඤෙසං දෙවතානං පන පුප්ඵකණ්ණිකාව ආසනං හොති। දෙවා දෙවසභං පවිසිත්වා නිසීදන්ති। තතො පුප්ඵෙහි රෙණුවට්ටි උග්ගන්ත්වා උපරි කණ්ණිකං ආහච්ච නිපතමානා දෙවතානං තිගාවුතප්පමාණං <pb M=1.270/> අත්තභාවං ලාඛාපරිකම්මසජ්ජිතං විය කරොති, තෙසං සා කීළා චතූහි මාසෙහි පරියොසානං ගච්ඡති। ඉති ඉමාහි සම්පත්තීහි සමන්නාගතං තාවතිංසභවනං භගවා සබ්බථා අවෙදීති වෙදිතබ්බං।
bod:<b>තථා අසුරභවන</b>න්ති එත්ථ දෙවා විය න සුරන්ති න ඊසරන්ති න විරොචන්තීති අසුරා। සුරා නාම දෙවා, තෙසං පටිපක්ඛාති වා අසුරා। සක්කො කිර මචලගාමකෙ මඝො නාම මාණවො හුත්වා තෙත්තිංස පුරිසෙ ගහෙත්වා කල්යාණකම්මං කරොන්තො සත්ත වත්තපදානි පූරෙත්වා තත්ථ කාලකතො දෙවලොකෙ නිබ්බත්ති සද්ධිං පරිසාය। තතො පුබ්බදෙවා “ආගන්තුකදෙවපුත්තා ආගතා, සක්කාරං නෙසං කරොමා”ති වත්වා දිබ්බපදුමානි උපනාමෙසුං, උපඩ්ඪරජ්ජෙන ච නිමන්තෙසුං। සක්කො උපඩ්ඪරජ්ජෙන අසන්තුට්ඨො අහොසි, අථ නෙවාසිකා “ආගන්තුකදෙවපුත්තානං සක්කාරං කරොමා”ති ගන්ධපානං සජ්ජයිංසු। සක්කො සකපරිසාය සඤ්ඤං අදාසි “මාරිසා මා ගන්ධපානං පිවිත්ථ, පිවමානාකාරමත්තමෙව දස්සෙථා”ති। තෙ තථා අකංසු। නෙවාසිකදෙවතා සුවණ්ණසරකෙහි උපනීතං ගන්ධපානං යාවදත්ථං පිවිත්වා මත්තා තත්ථ තත්ථ සුවණ්ණපථවියං පතිත්වා සයිංසු। සක්කො “ගණ්හථ ධුත්තෙ, හරථ ධුත්තෙ”ති තෙ පාදෙසු ගාහාපෙත්වා සිනෙරුපාදෙ ඛිපාපෙසි। සක්කස්ස පුඤ්ඤතෙජෙන තදනුවත්තකාපි සබ්බෙ තත්ථෙව පතිංසු। අථ නෙසං කම්මපච්චයඋතුසමුට්ඨානං සිනෙරුස්ස හෙට්ඨිමතලෙ දසයොජනසහස්සං අසුරභවනං නිබ්බත්ති පාරිච්ඡත්තකපටිච්ඡන්නභූතාය චිත්රපාටලියා උපසොභිතං। සක්කො තෙසං නිවත්තිත්වා අනාගමනත්ථාය ආරක්ඛං ඨපෙසි। යං සන්ධාය වුත්තං –
gax:“අන්තරා ද්වින්නං අයුජ්ඣපුරානං, පඤ්චවිධා ඨපිතා අභිරක්ඛා।
gae:උරගකරොටිපයස්ස ච හාරී, මදනයුතා චතුරො ච මහත්ථා”ති॥ (සං॰ නි॰ අට්ඨ॰ 1.1.247; ජා॰ අට්ඨ॰ 1.1.31)।
bod:තත්ථ <pb V=1.239/> <b>ද්වින්නං අයුජ්ඣපුරාන</b>න්ති ද්වින්නං දෙවාසුරනගරානං අන්තරාති අත්ථො। ද්වෙ කිර නගරානි යුද්ධෙන ගහෙතුං අසක්කුණෙය්යතාය <b>අයුජ්ඣපුරානි</b> නාම ජාතානි। යදා හි අසුරා බලවන්තො හොන්ති, අථ දෙවෙහි පලායිත්වා දෙවනගරං පවිසිත්වා ද්වාරෙ පිහිතෙ අසුරානං සතසහස්සම්පි කිඤ්චි <pb M=1.271/> කාතුං න සක්කොති। යදා දෙවා බලවන්තො හොන්ති, අථ අසුරෙහි පලායිත්වා අසුරනගරං පවිසිත්වා ද්වාරෙ පිහිතෙ සක්කානං සතසහස්සම්පි කිඤ්චි කාතුං න සක්කොති। ඉති ඉමානි ද්වෙ නගරානි අයුජ්ඣපුරානි නාම। තෙසං අන්තරා එතෙසු උරගාදීසු පඤ්චසු ඨානෙසු සක්කෙන ආරක්ඛා ඨපිතා। තත්ථ <b>උරග</b>සද්දෙන නාගා ගහිතා। තෙ උදකෙ මහබ්බලා හොන්ති, තස්මා සිනෙරුස්ස පඨමාලින්දෙ එතෙසං ආරක්ඛා। සිනෙරුස්ස කිර සමන්තතො බහලතො පුථුලතො ච පඤ්චයොජනසහස්සපරිමාණානි චත්තාරි පරිභණ්ඩානි තාවතිංසභවනස්ස ආරක්ඛාය නාගෙහි ගරුළෙහි කුම්භණ්ඩෙහි යක්ඛෙහි ච අධිට්ඨිතානි। තෙහි කිර සිනෙරුස්ස උපඩ්ඪං පරියාදින්නං, එතානියෙව ච සිනෙරුස්ස ආලින්දානි මෙඛලානි ච වුච්චන්ති। <b>කරොටි</b>සද්දෙන සුපණ්ණා ගහිතා। තෙසං කිර කරොටි නාම පානභොජනං, තෙන නාමං ලභිංසු, දුතියාලින්දෙ තෙසං ආරක්ඛා। <b>පයස්සහාරී</b>සද්දෙන කුම්භණ්ඩා ගහිතා। දානවරක්ඛසා කිර තෙ, තතියාලින්දෙ තෙසං ආරක්ඛා। <b>මදනයුත</b>සද්දෙන යක්ඛා ගහිතා। විසමචාරිනො කිර තෙ යුද්ධසොණ්ඩා, චතුත්ථාලින්දෙ තෙසං ආරක්ඛා। <b>චතුරො ච මහත්ථා</b>ති චත්තාරො මහාරාජානො වුත්තා। තෙ හි සිනෙරුස්ස තස්මිං තස්මිං පස්සෙ යුගන්ධරාදීසු පඤ්චසතපරිත්තදීපපරිවාරෙ මහාදීපෙ ච සාසිතබ්බස්ස මහතො අත්ථස්ස වසෙන “මහත්ථා”ති වුච්චන්ති, පඤ්චමාලින්දෙ තෙසං ආරක්ඛා।
bod:තෙ පන අසුරා ආයුවණ්ණයසඉස්සරියසම්පත්තීහි තාවතිංසසදිසාව। තස්මා අන්තරා අත්තානං අජානිත්වා පාටලියා පුප්ඵිතාය “නයිදං දෙවනගරං, තත්ථ පාරිච්ඡත්තකො පුප්ඵති, ඉධ පන චිත්තපාටලී, ජරසක්කෙන මයං සුරං පායෙත්වා වඤ්චිතා, දෙවනගරඤ්ච නො ගහිතං, ගච්ඡාම තෙන සද්ධිං යුජ්ඣිස්සාමා”ති හත්ථිඅස්සරථෙ ආරුය්හ සුවණ්ණරජතමණිඵලකානි ගහෙත්වා යුද්ධසජ්ජා හුත්වා අසුරභෙරියො වාදෙන්තා මහාසමුද්දෙ උදකං ද්විධා භින්දිත්වා උට්ඨහන්ති। තෙ දෙවෙ වුට්ඨෙ වම්මිකමක්ඛිකා වම්මිකං විය සිනෙරුං අභිරුහිතුං ආරභන්ති। අථ නෙසං පඨමං නාගෙහි සද්ධිං යුද්ධං හොති। තස්මිං ඛො පන යුද්ධෙ න කස්සචි ඡවි වා චම්මං වා ඡිජ්ජති, න ලොහිතං උප්පජ්ජති, කෙවලං කුමාරකානං දාරුමෙණ්ඩකයුද්ධං විය අඤ්ඤමඤ්ඤං සන්තාසනමත්තමෙව හොති। කොටිසතාපි කොටිසහස්සාපි නාගා තෙහි සද්ධිං යුජ්ඣිත්වා අසුරපුරංයෙව පවෙසෙත්වා <pb M=1.272/> නිවත්තන්ති। සචෙ පන අසුරා බලවන්තො හොන්ති, අථ නාගා ඔසක්කිත්වා දුතියෙ ආලින්දෙ සුපණ්ණෙහි සද්ධිං එකතො හුත්වා යුජ්ඣන්ති। එස නයො සුපණ්ණාදීසුපි। යදා පන තානි පඤ්චපි ඨානානි අසුරා මද්දන්ති, තදා එකතො සම්පිණ්ඩිතානිපි තානි පඤ්ච බලානි ඔසක්කන්ති <pb V=1.240/>। අථ චත්තාරො මහාරාජානො ගන්ත්වා සක්කස්ස පවත්තිං ආරොචෙන්ති। සක්කො තෙසං වචනං සුත්වා දියඩ්ඪයොජනසතිකං වෙජයන්තරථං ආරුය්හ සයං වා නික්ඛමති, එකං වා පුත්තං පෙසෙති। එකස්මිං පන දිවසෙ එවං නික්ඛමිත්වා අසුරෙ යුද්ධෙන අබ්භුග්ගන්ත්වා සමුද්දෙ පක්ඛිපිත්වා චතූසු ද්වාරෙසු අත්තනා සදිසා පටිමා මාපෙත්වා ඨපෙති, තස්මා අසුරා නාගාදයො ජිනිත්වා ආගතාපි ඉන්දපටිමා දිස්වා “සක්කො නික්ඛන්තො”ති පලායන්ති। ඉති සුරානං පටිපක්ඛාති අසුරා, වෙපචිත්තිපහාරාදාදයො, තෙසං භවනං අසුරභවනං। තං පන ආයාමතො ච විත්ථාරතො ච දසසහස්සයොජනන්ති දස්සෙතුං “තථා අසුරභවන”න්ති වුත්තං।
bod:<b>අවීචිමහානිරයො ජම්බුදීපො චා</b>ති එත්ථාපි <b>තථා</b>-සද්දො යොජෙතබ්බො, අවීචිමහානිරයො ජම්බුදීපො ච තථා දසසහස්සයොජනමෙවාති අත්ථො। එත්ථ ච අවීචිමහානිරයස්ස අබ්භන්තරං ආයාමෙන ච විත්ථාරෙන ච යොජනසතං හොති, ලොහපථවී ලොහඡදනං එකෙකා ච භිත්ති නවනවයොජනිකා හොති। පුරත්ථිමාය භිත්තියා අච්චි උට්ඨහිත්වා පච්ඡිමං භිත්තිං ගහෙත්වා තං විනිවිජ්ඣිත්වා පරතො යොජනසතං ගච්ඡති। සෙසදිසාසුපි එසෙව නයො। ඉති ජාලපරියන්තවසෙන ආයාමවිත්ථාරතො අට්ඨාරසයොජනාධිකානි තීණි යොජනසතානි හොන්ති, පරික්ඛෙපෙන නව යොජනසතානි චතුපණ්ණාසඤ්ච යොජනානි। සමන්තා පන උස්සදෙහි සද්ධිං දසයොජනසහස්සං හොති। කස්මා පනෙස නරකො “අවීචී”ති සඞ්ඛ්යං ගතොති? වීචි නාම අන්තරං වුච්චති, තත්ථ ච අග්ගිජාලානං වා සත්තානං වා දුක්ඛස්ස වා අන්තරං නත්ථි, තස්මා සො “අවීචී”ති සඞ්ඛ්යං ගතො। තස්ස හි පුරත්ථිමභිත්තිතො ජාලා උට්ඨහිත්වා සංසිබ්බමානයොජනසතං ගන්ත්වා භිත්තිං විනිවිජ්ඣිත්වා පරතො යොජනසතං ගච්ඡති। සෙසදිසාසුපි එසෙව නයො। එවං ජාලානං නිරන්තරතාය අවීචි। අබ්භන්තරෙ පනස්ස යොජනසතිකෙ ඨානෙ නාළියං කොට්ටෙත්වා පූරිතතිපුපිට්ඨං විය සත්තා නිරන්තරා, “ඉමස්මිං ඨානෙ සත්තො අත්ථි, ඉමස්මිං ඨානෙ <pb M=1.273/> නත්ථී”ති න වත්තබ්බං, ගච්ඡන්තානං ඨිතානං නිසින්නානං නිපන්නානඤ්ච පච්චමානානං අන්තො නත්ථි, ගච්ඡන්තා ඨිතෙ වා නිසින්නෙ වා නිපන්නෙ වා න බාධෙන්ති। එවං සත්තානං නිරන්තරතාය අවීචි। කායද්වාරෙ පන ඡ උපෙක්ඛාසහගතානි චිත්තානි උප්පජ්ජන්ති, එකං දුක්ඛසහගතං। එවං සන්තෙපි යථා ජිව්හාග්ගෙ ඡ මධුබින්දූනි ඨපෙත්වා එකස්මිං තම්බලොහබින්දුම්හි ඨපිතෙ අනුදහනබලවතාය තදෙව පඤ්ඤායති, ඉතරානි අබ්බොහාරිකානි හොන්ති, එවං අනුදහනබලවතාය දුක්ඛමෙවෙත්ථ නිරන්තරං, ඉතරානි අබ්බොහාරිකානීති එවං දුක්ඛස්ස නිරන්තරතාය අවීචීති වුච්චති। “අයඤ්ච අවීචිමහානිරයො ජම්බුදීපස්ස හෙට්ඨා පතිට්ඨිතො”ති වදන්ති।
bod:ජම්බුදීපො <pb V=1.241/> පන ආයාමතො ච විත්ථාරතො ච දසසහස්සයොජනපරිමාණො। තත්ථ ච චතුසහස්සයොජනප්පමාණො පදෙසො තදුපභොගීසත්තානං පුඤ්ඤක්ඛයා උදකෙන අජ්ඣොත්ථටො “සමුද්දො”ති සඞ්ඛ්යං ගතො। තිසහස්සයොජනප්පමාණෙ මනුස්සා වසන්ති, තිසහස්සයොජනප්පමාණෙ හිමවා පතිට්ඨිතොති වෙදිතබ්බො।
bod:<b>අපරගොයානං සත්තසහස්සයොජන</b>න්තිආදීසු ආයාමතො ච විත්ථාරතො ච පමාණං දස්සිතන්ති වෙදිතබ්බං। තත්ථ ජම්බුදීපො සකටසණ්ඨානො, ඡන්නවුතියා පට්ටනකොටිසතසහස්සෙහි ඡපණ්ණාසරතනාගාරෙහි නවනවුතියා දොණමුඛසතසහස්සෙහි තික්ඛත්තුං තෙසට්ඨියා නගරසහස්සෙහි ච සමන්නාගතො। ජම්බුදීපෙ කිර ආදිතො තෙසට්ඨිමත්තානි නගරසහස්සානි උප්පන්නානි, තථා දුතියං, තථා තතියං। තානි පන සම්පිණ්ඩෙත්වා සතසහස්සං, තතො පරං අසීති සහස්සානි ච නව සහස්සානි ච හොන්ති। <b>දොණමුඛ</b>න්ති ච මහානගරස්ස ආයුප්පත්තිට්ඨානභූතං පධානඝරං වුච්චති। අපරගොයානො ආදාසසණ්ඨානො, පුබ්බවිදෙහො අඩ්ඪචන්දසණ්ඨානො, උත්තරකුරු පීඨසණ්ඨානො। “තංතංනිවාසීනං තංතංපරිවාරදීපවාසීනඤ්ච මනුස්සානං මුඛම්පි තංතංසණ්ඨාන”න්ති වදන්ති।
bod:අපි චෙත්ථ උත්තරකුරුකානං පුඤ්ඤානුභාවසිද්ධො අයම්පි විසෙසො වෙදිතබ්බො। තත්ථ කිර තෙසු තෙසු පදෙසෙසු ඝනනිචිතපත්තසඤ්ඡන්නසාඛාපසාඛා කූටාගාරුපමා මනොරමා රුක්ඛා තෙසං මනුස්සානං නිවෙසනකිච්චං සාධෙන්ති। යත්ථ සුඛං නිවසන්ති, අඤ්ඤෙපි තත්ථ රුක්ඛා සුජාතා සබ්බදාපි පුප්ඵිතග්ගා තිට්ඨන්ති। ජලාසයාපි විකසිතපදුමපුණ්ඩරීකසොගන්ධිකාදිපුප්ඵසඤ්ඡන්නා සබ්බකාලං පරමසුගන්ධා සමන්තතො පවායන්තා තිට්ඨන්ති।
bod:සරීරම්පි <pb M=1.274/> තෙසං අතිදීඝතාදිදොසරහිතං ආරොහපරිණාහසම්පන්නං ජරාය අනභිභූතත්තා වලිතපලිතාදිදොසවිරහිතං යාවතායුකං අපරික්ඛීණජවබලපරක්කමසොභමෙව හුත්වා තිට්ඨති। අනුට්ඨානඵලූපජීවිතාය න ච තෙසං කසිවණිජ්ජාදිවසෙන ආහාරපරියෙට්ඨිවසෙන දුක්ඛං අත්ථි, තතො එව න දාසදාසීකම්මකරාදිපරිග්ගහො අත්ථි। න ච තත්ථ සීතුණ්හඩංසමකසවාතාතපසරීසපවාළාදිපරිස්සයො අත්ථි। යථා නාමෙත්ථ ගිම්හානං පච්ඡිමෙ මාසෙ පච්චූසවෙලායං සමසීතුණ්හො උතු හොති, එවමෙව සබ්බකාලං තත්ථ සමසීතුණ්හොව උතු හොති, න ච නෙසං කොචි උපඝාතො විහෙසා වා උප්පජ්ජති।
bod:අකට්ඨපාකිමමෙව සාලිං අකණං අථුසං සුද්ධං සුගන්ධං තණ්ඩුලඵලං නිද්ධූමඞ්ගාරෙන අග්ගිනා පචිත්වා <pb V=1.242/> පරිභුඤ්ජන්ති। තත්ථ කිර ජොතිකපාසාණා නාම හොන්ති, අථ තෙ තයො පාසාණෙ ඨපෙත්වා තත්ථ උක්ඛලිං ආරොපෙන්ති, පාසාණෙහි තෙජො සමුට්ඨහිත්වා තං පාචෙති, අඤ්ඤො සූපො වා බ්යඤ්ජනො වා න හොති, භුඤ්ජන්තානං චිත්තානුකූලොයෙවස්ස රසො හොති। තං පන භුඤ්ජන්තානං නෙසං කුට්ඨං ගණ්ඩො කිලාසො සොසො කාසො අපමාරො ජරොති එවමාදිකො න කොචි රොගො උප්පජ්ජති। තෙ තං ඨානං සම්පත්තානං දෙන්තියෙව, මච්ඡරියචිත්තං නාම නෙව හොති, බුද්ධපච්චෙකබුද්ධාදයොපි මහිද්ධිකා තත්ථ ගන්ත්වා පිණ්ඩපාතං ගණ්හන්ති। න ච තෙ ඛුජ්ජා වා වාමනා වා කාණා වා කුණී වා ඛඤ්ජා වා පක්ඛහතා වා විකලඞ්ගා වා විකලින්ද්රියා වා හොන්ති।
bod:ඉත්ථියොපි තත්ථ නාතිදීඝා නාතිරස්සා නාතිකිසා නාතිථූලා නාතිකාළිකා නාච්චොදාතා සොභග්ගප්පත්තරූපා හොන්ති। තථා හි දීඝඞ්ගුලී තම්බනඛා අලම්බථනා තනුමජ්ඣා පුණ්ණචන්දමුඛී විසාලක්ඛී මුදුගත්තා සහිභොරූ ඔදාතදන්තා ගම්භීරනාභී තනුජඞ්ඝා දීඝනීලවෙල්ලිතකෙසී පුථුලසුස්සොණී නාතිලොමා නාලොමා සුභගා උතුසුඛසම්ඵස්සා සණ්හා සඛිලසම්භාසා නානාභරණවිභූසිතා විචරන්ති, සබ්බදාපි සොළසවස්සුද්දෙසිකා විය හොන්ති।
bod:පුරිසාපි පඤ්චවීසතිවස්සුද්දෙසිකා විය, න පුත්තා මාතාදීසු රජ්ජන්ති, අයං තත්ථ ධම්මතා। සත්තාහිකමෙව ච තත්ථ ඉත්ථිපුරිසා කාමරතියා විහරන්ති <pb M=1.275/>, තතො වීතරාගා විය යථාසුඛං ගච්ඡන්ති, න තත්ථ ඉධ විය ගබ්භොක්කන්තිමූලකං ගබ්භපරිහරණමූලකං වා දුක්ඛං විජායනමූලකං වා දුක්ඛං හොති, රත්තකඤ්චුකතො කඤ්චනපටිමා විය දාරකා මාතුකුච්ඡිතො අමක්ඛිතා එව සෙම්හාදිනා සුඛෙනෙව නික්ඛමන්ති, අයං තත්ථ ධම්මතා। මාතා පන පුත්තං වා ධීතරං වා විජායිත්වා තෙසං විචරණකප්පදෙසෙ ඨපෙත්වා අනපෙක්ඛා යථාරුචි ගච්ඡති। තෙසං තත්ථ සයිතානං යෙ පස්සන්ති පුරිසා වා ඉත්ථියො වා, තෙ අත්තනො අඞ්ගුලියො උපනාමෙන්ති, තෙසං කම්මබලෙන තතො ඛීරං පවත්තති, තෙන තෙ දාරකා යාපෙන්ති। එවං පන වඩ්ඪන්තා කතිපයදිවසෙයෙව ලද්ධබලා හුත්වා දාරිකා ඉත්ථියො උපගච්ඡන්ති, දාරකා පුරිසෙ।
bod:කප්පරුක්ඛතො එව ච තෙසං තත්ථ වත්ථාභරණානි නිප්ඵජ්ජන්ති। නානාවිරාගවණ්ණවිචිත්තානි හි වත්ථානි සුඛුමානි මුදුසුඛසම්ඵස්සානි තත්ථ තත්ථ කප්පරුක්ඛෙසු ඔලම්බන්තානි තිට්ඨන්ති। නානාවිධරංසිජාලසමුජ්ජලවිවිධවණ්ණරතනවිනද්ධානි අනෙකවිධමාලාකම්මලතාකම්මභිත්තිකම්මවිචිත්තානි සීසූපගගීවූපගකටූපගහත්ථූපගපාදූපගානි සොවණ්ණමයානි ආභරණානි ච කප්පරුක්ඛතො ඔලම්බන්ති। තථා වීණාමුදිඞ්ගපණවසම්මතාළසඞ්ඛවංසවෙතාළපරිවාරාදීනි වල්ලකීපභඋතිකානි <pb V=1.243/> තූරියභණ්ඩානිපි තතො ඔලම්බන්ති। තත්ථ ච බහූ ඵලරුක්ඛා කුම්භමත්තානි ඵලානි ඵලන්ති, මධුරරසානි යානි පරිභුඤ්ජිත්වා තෙ සත්තාහම්පි ඛුප්පිපාසාහි න බාධීයන්ති।
bod:නජ්ජොපි තත්ථ සුවිසුද්ධජලා සුපතිත්ථා රමණීයා අකද්දමා වාලුකතලා නාතිසීතා නාතිඋණ්හා සුරභිගන්ධීහි ජලජපුප්ඵෙහි සඤ්ඡන්නා සබ්බකාලං සුරභී වායන්තියො සන්දන්ති, න තත්ථ කණ්ටකිනා කක්ඛළගච්ඡලතා හොන්ති, අකණ්ටකා පුප්ඵඵලසච්ඡන්නා එව හොන්ති, චන්දනනාගරුක්ඛා සයමෙව රසං පග්ඝරන්ති। නහායිතුකාමා ච නදීතිත්ථෙ එකජ්ඣං වත්ථාභරණානි ඨපෙත්වා නදිං ඔතරිත්වා නහායිත්වා උත්තිණ්ණා උත්තිණ්ණා උපරිට්ඨිමං උපරිට්ඨිමං වත්ථාභරණං ගණ්හන්ති, න තෙසං එවං හොති “ඉදං මම, ඉදං පරස්සා”ති। තතො එව න තෙසං කොචි විග්ගහො වා විවාදො වා, සත්තාහිකා එව ච නෙසං කාමරතිකීළා හොති, තතො වීතරාගා විය විචරන්ති। යත්ථ ච රුක්ඛෙ සයිතුකාමා හොන්ති, තත්ථෙව සයනං උපලබ්භති।
bod:මතෙ <pb M=1.276/> ච සත්තෙ න රොදන්ති න සොචන්ති, තඤ්ච මණ්ඩයිත්වා නික්ඛිපන්ති। තාවදෙව ච තථාරූපා සකුණා උපගන්ත්වා මතං දීපන්තරං නෙන්ති, තස්මා සුසානං වා අසුචිට්ඨානං වා තත්ථ නත්ථි, න ච තතො මතා නිරයං වා තිරච්ඡානයොනිං වා පෙත්තිවිසයං වා උපපජ්ජන්ති। “ධම්මතාසිද්ධස්ස පඤ්චසීලස්ස ආනුභාවෙන තෙ දෙවලොකෙ නිබ්බත්තන්තී”ති වදන්ති। වස්සසහස්සමෙව ච නෙසං සබ්බකාලං ආයුප්පමාණං, සබ්බමෙතං නෙසං පඤ්චසීලං විය ධම්මතාසිද්ධමෙවාති වෙදිතබ්බං।
bod:<b>තදන්තරෙසූ</b>ති තෙසං චක්කවාළානං අන්තරෙසු। <b>ලොකන්තරිකනිරයා</b>ති ලොකානං ලොකධාතූනං අන්තරො විවරො ලොකන්තරො, තත්ථ භවා ලොකන්තරිකා, නිරයා। තිණ්ණඤ්හි සකටචක්කානං පත්තානං වා අඤ්ඤමඤ්ඤං ආසන්නභාවෙන ඨපිතානං අන්තරසදිසෙසු තිණ්ණං තිණ්ණං චක්කවාළානං අන්තරෙසු එකෙකො ලොකන්තරිකනිරයො। සො පන පරිමාණතො අට්ඨයොජනසහස්සප්පමාණො හොති නිච්චවිවටො හෙට්ඨා උපරි ච කෙනචි න පිහිතො। යථා හි හෙට්ඨා උදකස්ස පිධායිකා පථවී නත්ථීති අසංවුතා ලොකන්තරිකනිරයා, එවං උපරිපි චක්කවාළෙසු විය දෙවවිමානානං අභාවතො අසංවුතා අපිහිතා චක්ඛුවිඤ්ඤාණුප්පත්තිනිවාරණසමත්ථෙන ච අන්ධකාරෙන සමන්නාගතා। තත්ථ කිර චක්ඛුවිඤ්ඤාණං න ජායති ආලොකස්ස අභාවතො। තීසු දීපෙසු එකප්පහාරෙන ආලොකකරණසමත්ථාපි චන්දිමසූරියා තත්ථ ආලොකං න දස්සෙන්ති। තෙ හි යුගන්ධරසමප්පමාණෙ ආකාසප්පදෙසෙ විචරණතො චක්කවාළපබ්බතස්ස වෙමජ්ඣෙන විචරන්ති, චක්කවාළපබ්බතඤ්ච <pb V=1.244/> අතික්කම්ම ලොකන්තරිකනිරයා, තස්මා තෙ තත්ථ ආලොකං න දස්සෙන්තීති චක්ඛුවිඤ්ඤාණං නුප්පජ්ජති। යදා පන සබ්බඤ්ඤුබොධිසත්තස්ස පටිසන්ධිග්ගහණාදීසු ඔභාසො උප්පජ්ජති, තදා චක්ඛුවිඤ්ඤාණං උප්පජ්ජති। “අඤ්ඤෙපි කිර භො සන්ති සත්තා ඉධූපපන්නා”ති තං දිවසං අඤ්ඤමඤ්ඤං පස්සන්ති। අයං පන ඔභාසො එකං යාගුපානමත්තම්පි න තිට්ඨති, අච්ඡරාසඞ්ඝාටමත්තමෙව විජ්ජොභාසො විය නිච්ඡරිත්වා “කිං ඉද”න්ති භණන්තානංයෙව අන්තරධායති।
bod:කිං පන කම්මං කත්වා තත්ථ සත්තා නිබ්බත්තන්තීති? භාරියං දාරුණං ගරුකං මාතාපිතූනං ධම්මිකසමණබ්රාහ්මණානඤ්ච උපරි අපරාධං අඤ්ඤඤ්ච දිවසෙ දිවසෙ පාණවධාදිං සාහසිකකම්මං කත්වා උප්පජ්ජන්ති තම්බපණ්ණිදීපෙ අභයචොරනාගචොරාදයො විය। තෙසං අත්තභාවො තිගාවුතිකො හොති, වග්ගුලීනං <pb M=1.277/> විය දීඝනඛා හොන්ති। තෙ රුක්ඛෙ වග්ගුලියො විය නඛෙහි චක්කවාළපාදෙ ලග්ගන්ති, යදා සංසප්පන්තා අඤ්ඤමඤ්ඤස්ස හත්ථපාසගතා හොන්ති, අථ “භක්ඛො නො ලද්ධො”ති මඤ්ඤමානා ඛාදනත්ථං ගණ්හිතුං උපක්කමන්තා විපරිවත්තිත්වා ලොකසන්ධාරකෙ උදකෙ පතන්ති, වාතෙ පහරන්තෙපි මධුකඵලානි විය ඡිජ්ජිත්වා උදකෙ පතන්ති, පතිතමත්තාව අච්චන්තඛාරෙ උදකෙ පිට්ඨපිණ්ඩං විය විලීයන්ති අතිසීතලභාවතො ආතපසන්තාපාභාවෙන। අතිසීතලභාවමෙව හි සන්ධාය අච්චන්තඛාරතා වුත්තා। න හි තං කප්පසණ්ඨහනඋදකං සම්පත්තිකරමහාමෙඝවුට්ඨං පථවීසන්ධාරකං කප්පවිනාසකඋදකං විය ඛාරං භවිතුං අරහති। තථා හි සති පථවීපි විලීයෙය්ය, තෙසං වා පාපකම්මබලෙන පෙතානං පකතිඋදකස්ස පුබ්බඛෙළභාවාපත්ති විය තස්ස උදකස්ස තදා ඛාරභාවප්පත්ති හොතීති වුත්තං “අච්චන්තඛාරෙ උදකෙ පිට්ඨපිණ්ඩං විය විලීයන්තී”ති।
bod:<b>අනන්තානී</b>ති අපරිමාණානි, “එත්තකානී”ති අඤ්ඤෙහි මිනිතුං අසක්කුණෙය්යානි। තානි ච භගවා අනන්තෙන බුද්ධඤාණෙන අවෙදි “අනන්තො ආකාසො, අනන්තො සත්තනිකායො, අනන්තානි චක්කවාළානී”ති। තිවිධම්පි හි අනන්තං බුද්ධඤාණෙන පරිච්ඡින්දති සයම්පි අනන්තත්තා। යාවතකඤ්හි ඤෙය්යං, තාවතකං ඤාණං। යාවතකං ඤාණං, තාවතකමෙව ඤෙය්යං। ඤෙය්යපරියන්තිකං ඤාණං, ඤාණපරියන්තිකං ඤෙය්යන්ති। තෙන වුත්තං <b>“අනන්තෙන බුද්ධඤාණෙන අවෙදී”</b>තිආදි। අනන්තතා චස්ස අනන්තඤෙය්යප්පටිවිජ්ඣනෙනෙව වෙදිතබ්බා තත්ථ අප්පටිහතචාරත්තා। ඉදානි යථාවුත්තමත්ථං නිගමෙන්තො ආහ <b>“එවමස්ස ඔකාසලොකොපි සබ්බථා විදිතො”</b>ති।
bod:අපි <pb V=1.245/> චෙත්ථ විවට්ටාදීනම්පි විදිතතා වත්තබ්බා, තස්මා විවට්ටාදයොපි ආදිතො පභුති එවං වෙදිතබ්බා – සංවට්ටො සංවට්ටට්ඨායී විවට්ටො විවට්ටට්ඨායීති කප්පස්ස චත්තාරි අසඞ්ඛ්යෙය්යානි। තත්ථ සංවට්ටනං විනස්සනං <b>සංවට්ටො,</b> විනස්සමානො අසඞ්ඛ්යෙය්යකප්පො। සො පන අත්ථතො කාලොයෙව, තදා පවත්තමානසඞ්ඛාරවසෙනස්ස විනාසො වෙදිතබ්බො। සංවට්ටතො උද්ධං තථාඨායීකාලො <b>සංවට්ටට්ඨායී</b>। විවට්ටනං නිබ්බත්තනං වඩ්ඪනං වා <b>විවට්ටො,</b> වඩ්ඪමානො අසඞ්ඛ්යෙය්යකප්පො। සොපි අත්ථතො කාලොයෙව, තදා පවත්තමානසඞ්ඛාරවසෙනස්ස වඩ්ඪි වෙදිතබ්බා। විවට්ටතො උද්ධං <pb M=1.278/> තථාඨායීකාලො <b>විවට්ටට්ඨායී</b>। තත්ථ තයො සංවට්ටා තෙජොසංවට්ටො ආපොසංවට්ටො වායොසංවට්ටොති। තිස්සො සංවට්ටසීමා ආභස්සරා සුභකිණ්හා වෙහප්ඵලාති। යදා කප්පො තෙජෙන සංවට්ටති, තදා ආභස්සරතො හෙට්ඨා අග්ගිනා ඩය්හති। යදා ආපෙන සංවට්ටති, තදා සුභකිණ්හතො හෙට්ඨා උදකෙන විලීයති। යදා වායුනා සංවට්ටති, තදා වෙහප්ඵලතො හෙට්ඨා වාතෙන විද්ධංසති।
bod:විත්ථාරතො පන තීසුපි සංවට්ටකාලෙසු එකං බුද්ධක්ඛෙත්තං විනස්සති। බුද්ධක්ඛෙත්තං නාම තිවිධං හොති ජාතික්ඛෙත්තං ආණාක්ඛෙත්තං විසයක්ඛෙත්තඤ්ච। තත්ථ <b>ජාතික්ඛෙත්තං</b> දසසහස්සචක්කවාළපරියන්තං හොති, යං තථාගතස්ස පටිසන්ධිග්ගහණාදීසු කම්පති। යත්තකෙ හි ඨානෙ තථාගතස්ස පටිසන්ධිඤාණාදිඤාණානුභාවො පුඤ්ඤඵලසමුත්තෙජිතො සරසෙනෙව පටිවිජම්භති, තං සබ්බම්පි බුද්ධඞ්කුරස්ස නිබ්බත්තනක්ඛෙත්තං නාමාති බුද්ධක්ඛෙත්තන්ති වුච්චති। <b>ආණාක්ඛෙත්තං</b> පන කොටිසතසහස්සචක්කවාළපරියන්තං, යත්ථ රතනසුත්තං (ඛු॰ පා॰ 6.1 ආදයො; සු॰ නි॰ 224 ආදයො) ඛන්ධපරිත්තං (අ॰ නි॰ 4.67; ජා॰ 1.2.105-106; චූළව॰ 251 ආදයො) ධජග්ගපරිත්තං (සං॰ නි॰ 1.249) ආටානාටියපරිත්තං (දී॰ නි॰ 3.275 ආදයො) මොරපරිත්තන්ති (ජා॰ 1.2.17-18) ඉමෙසං පරිත්තානං ආනුභාවො වත්තති। ඉද්ධිමා හි චෙතොවසිප්පත්තො ආණාක්ඛෙත්තපරියාපන්නෙ යත්ථ කත්ථචි චක්කවාළෙ ඨත්වා අත්තනො අත්ථාය පරිත්තං කත්වා තත්ථෙව අඤ්ඤං චක්කවාළං ගතොපි කතපරිත්තො එව හොති। එකචක්කවාළෙ ඨත්වා සබ්බසත්තානං අත්ථාය පරිත්තෙ කතෙ ආණාක්ඛෙත්තෙ සබ්බසත්තානම්පි අභිසම්භුණාතෙව පරිත්තානුභාවො තත්ථ දෙවතාහි පරිත්තානං සම්පටිච්ඡිතබ්බතො, තස්මා තං ආණාක්ඛෙත්තන්ති වුච්චති। <b>විසයක්ඛෙත්තං</b> පන අනන්තං අපරිමාණං। අනන්තාපරිමාණෙසු හි චක්කවාළෙසු යං යං තථාගතො ආකඞ්ඛති, තං තං ජානාති ආකඞ්ඛප්පටිබද්ධවුත්තිතාය බුද්ධඤාණස්ස। එවමෙතෙසු තීසු බුද්ධක්ඛෙත්තෙසු එකං ආණාක්ඛෙත්තං විනස්සති, තස්මිං පන විනස්සන්තෙ ජාතික්ඛෙත්තං විනට්ඨමෙව හොති। විනස්සන්තම්පි එකතොව විනස්සති, සණ්ඨහන්තම්පි එකතොව සණ්ඨහති, තස්සෙවං විනාසො සණ්ඨහනඤ්ච වෙදිතබ්බං।
bod:යස්මිං <pb V=1.246/> සමයෙ කප්පො <b>අග්ගිනා</b> නස්සති, ආදිතොව කප්පවිනාසකමහාමෙඝො උට්ඨහිත්වා කොටිසතසහස්සචක්කවාළෙ එකං මහාවස්සං වස්සති <pb M=1.279/>, මනුස්සා තුට්ඨා සබ්බබීජානි නීහරිත්වා වපන්ති, සස්සෙසු පන ගොඛායිතමත්තෙසු ජාතෙසු ගද්රභරවං රවන්තො එකබින්දුම්පි න වස්සති, තදා පච්ඡින්නපච්ඡින්නමෙව හොති වස්සං। ඉදං සන්ධාය හි භගවතා “හොති සො, භික්ඛවෙ, සමයො යං බහූනි වස්සානි බහූනි වස්සසතානි බහූනි වස්සසහස්සානි බහූනි වස්සසතසහස්සානි දෙවො න වස්සතී”ති (අ॰ නි॰ 7.66) වුත්තං। වස්සූපජීවිනොපි සත්තා කාලං කත්වා පරිත්තාභාදිබ්රහ්මලොකෙ නිබ්බත්තන්ති, පුප්ඵඵලූපජීවිනියො ච දෙවතා। එවං දීඝෙ අද්ධානෙ වීතිවත්තෙ තත්ථ තත්ථ උදකං පරික්ඛයං ගච්ඡති, අථානුපුබ්බෙන මච්ඡකච්ඡපාපි කාලං කත්වා බ්රහ්මලොකෙ නිබ්බත්තන්ති නෙරයිකසත්තාපි। තත්ථ නෙරයිකා සත්තමසූරියපාතුභාවෙ විනස්සන්තීති එකෙ।
bod:ඣානං පන විනා නත්ථි බ්රහ්මලොකෙ නිබ්බත්ති, එතෙසඤ්ච කෙචි දුබ්භික්ඛපීළිතා, කෙචි අභබ්බා ඣානාධිගමාය, තෙ කථං තත්ථ නිබ්බත්තන්තීති? දෙවලොකෙ පටිලද්ධජ්ඣානවසෙන। තදා හි “වස්සසතසහස්සස්ස අච්චයෙන කප්පවුට්ඨානං භවිස්සතී”ති ලොකබ්යූහා නාම කාමාවචරදෙවා මුත්තසිරා විකිණ්ණකෙසා රුදම්මුඛා අස්සූනි හත්ථෙහි පුඤ්ඡමානා රත්තවත්ථනිවත්ථා අතිවිය විරූපවෙසධාරිනො හුත්වා මනුස්සපථෙ විචරන්තා එවං ආරොචෙන්ති “මාරිසා මාරිසා ඉතො වස්සසතසහස්සස්ස අච්චයෙන කප්පවුට්ඨානං භවිස්සති, අයං ලොකො විනස්සිස්සති, මහාසමුද්දොපි උස්සුස්සිස්සති, අයඤ්ච මහාපථවී සිනෙරු ච පබ්බතරාජා ඩය්හිස්සන්ති විනස්සිස්සන්ති, යාව බ්රහ්මලොකා ලොකවිනාසො භවිස්සති, මෙත්තං මාරිසා භාවෙථ, කරුණං, මුදිතං, උපෙක්ඛං මාරිසා භාවෙථ, මාතරං උපට්ඨහථ, පිතරං උපට්ඨහථ, කුලෙ ජෙට්ඨාපචායිනො හොථා”ති। තෙ පන දෙවා ලොකං බ්යූහෙන්ති සම්පිණ්ඩෙන්තීති <b>“ලොකබ්යූහා”</b>ති වුච්චන්ති। තෙ කිර දිස්වා මනුස්සා යත්ථ කත්ථචි ඨිතාපි නිසින්නාපි සංවෙගජාතා සම්භමප්පත්තාව හුත්වා තෙසං ආසන්නෙ ඨානෙ සන්නිපතන්ති।
bod:කථං පනෙතෙ කප්පවුට්ඨානං ජානන්තීති? “ධම්මතාය සඤ්චොදිතා”ති ආචරියා। “තාදිසනිමිත්තදස්සනෙනා”ති එකෙ। “බ්රහ්මදෙවතාහි උය්යොජිතා”ති අපරෙ। තෙසං පන වචනං සුත්වා යෙභුය්යෙන මනුස්සා ච භුම්මදෙවතා ච සංවෙගජාතා අඤ්ඤමඤ්ඤං මුදුචිත්තා හුත්වා මෙත්තාදීනි පුඤ්ඤානි කරිත්වා දෙවලොකෙ නිබ්බත්තන්ති। තත්ථ දිබ්බසුධාභොජනං භුඤ්ජිත්වා තතො වායොකසිණෙ <pb M=1.280/> පරිකම්මං කත්වා ඣානං පටිලභන්ති। දෙවානං කිර සුඛසම්ඵස්සවාතග්ගහණපඅචයෙන වායොකසිණෙ ඣානානි සුඛෙනෙව ඉජ්ඣන්ති। තදඤ්ඤෙ පන ආපායිකා සත්තා අපරාපරියවෙදනීයෙන <pb V=1.247/> කම්මෙන දෙවලොකෙ නිබ්බත්තන්ති। අපරාපරියවෙදනීයකම්මරහිතො හි සංසාරෙ සංසරන්තො නාම සත්තො නත්ථි। තෙපි තත්ථ තථෙව ඣානං පටිලභන්ති। එවං දෙවලොකෙ පටිලද්ධජ්ඣානවසෙන සබ්බෙපි බ්රහ්මලොකෙ නිබ්බත්තන්ති। ඉදඤ්ච යෙභුය්යවසෙන වුත්තං।
bod:කෙචි පන “අපායසත්තා සංවට්ටමානලොකධාතූහි අඤ්ඤෙසු ලොකධාතූසුපි නිබ්බත්තන්ති। න හි සබ්බෙ අපායසත්තා තදා රූපාරූපභවෙසු උප්පජ්ජන්තීති සක්කා විඤ්ඤාතුං අපායෙසු දීඝායුකානං දෙවලොකූපපත්තියා අසම්භවතො। නියතමිච්ඡාදිට්ඨිකො පන විනස්සමානෙපි කප්පෙ නිරයතො න මුච්චතියෙව, තස්මා සො තත්ථ අනිබ්බත්තිත්වා පිට්ඨිචක්කවාළෙ නිබ්බත්තති। නියතමිච්ඡාදිට්ඨියා හි සමන්නාගතස්ස භවතො වුට්ඨානං නාම නත්ථි। තාය හි සමන්නාගතස්ස නෙව සග්ගො අත්ථි, න මග්ගො, තස්මා සො සංවට්ටමානචක්කවාළතො අඤ්ඤත්ථ නිරයෙ නිබ්බත්තිත්වා පච්චති। කිං පන පිට්ඨිචක්කවාළං න ඣායතීති? ඣායති। තස්මිං ඣායමානෙපි එස ආකාසෙ එකස්මිං පදෙසෙ පච්චතී”ති වදන්ති।
bod:වස්සූපච්ඡෙදතො පන උද්ධං දීඝස්ස අද්ධුනො අච්චයෙන දුතියො සූරියො පාතුභවති, පාතුභූතෙ පන තස්මිං නෙව රත්තිපරිච්ඡෙදො, න දිවාපරිච්ඡෙදො පඤ්ඤායති। එකො සූරියො උට්ඨෙති, එකො අත්ථං ගච්ඡති, අවිච්ඡින්නසූරියසන්තාපොව ලොකො හොති। යථා ච කප්පවුට්ඨානකාලතො පුබ්බෙ උප්පන්නසූරියවිමානෙ සූරියදෙවපුත්තො හොති, එවං කප්පවිනාසකසූරියෙ නත්ථි। කප්පවුට්ඨානකාලෙ පන යථා අඤ්ඤෙ කාමාවචරදෙවා, එවං සූරියදෙවපුත්තොපි ඣානං නිබ්බත්තෙත්වා බ්රහ්මලොකං උපපජ්ජති। සූරියමණ්ඩලං පන පභස්සරතරඤ්චෙව තෙජවන්තතරඤ්ච හුත්වා පවත්තති। තං අන්තරධායිත්වා අඤ්ඤමෙව උප්පජ්ජතීති අපරෙ। තත්ථ පකතිසූරියෙ වත්තමානෙ ආකාසෙ වලාහකාපි ධූමසිඛාපි වත්තන්ති, කප්පවිනාසකසූරියෙ වත්තමානෙ විගතධූමවලාහකං ආදාසමණ්ඩලං විය නිම්මලං නභං හොති। ඨපෙත්වා පඤ්ච මහානදියො සෙසකුන්නදිආදීසු උදකං සුස්සති।
bod:තතොපි <pb M=1.281/> දීඝස්ස අද්ධුනො අච්චයෙන තතියො සූරියො පාතුභවති, යස්ස පාතුභාවා මහානදියොපි සුස්සන්ති।
bod:තතොපි දීඝස්ස අද්ධුනො අච්චයෙන චතුත්ථො සූරියො පාතුභවති, යස්ස පාතුභාවා හිමවති මහානදීනං පභවා සීහප්පපාතදහො මන්දාකිනීදහො කණ්ණමුණ්ඩදහො රථකාරදහො අනොතත්තදහො ඡද්දන්තදහො කුණාලදහොති ඉමෙ සත්ත මහාසරා සුස්සන්ති।
bod:තතොපි <pb V=1.248/> දීඝස්ස අද්ධුනො අච්චයෙන පඤ්චමො සූරියො පාතුභවති, යස්ස පාතුභාවා අනුපුබ්බෙන මහාසමුද්දෙ අඞ්ගුලිපබ්බතෙමනමත්තම්පි උදකං න සණ්ඨාති।
bod:තතොපි දීඝස්ස අද්ධුනො අච්චයෙන ඡට්ඨො සූරියො පාතුභවති, යස්ස පාතුභාවා සකලචක්කවාළං එකධූමං හොති පරියාදින්නසිනෙහං ධූමෙන। යාය හි ආපොධාතුයා තත්ථ තත්ථ පථවීධාතු ආබන්ධත්තා සම්පිණ්ඩිතා හුත්වා තිට්ඨති, සා ඡට්ඨසූරියපාතුභාවෙන පරික්ඛයං ගච්ඡති। යථා චිදං, එවං කොටිසතසහස්සචක්කවාළානිපි।
bod:තතොපි දීඝස්ස අද්ධුනො අච්චයෙන සත්තමො සූරියො පාතුභවති, යස්ස පාතුභාවා සකලචක්කවාළං එකජාලං හොති සද්ධිං කොටිසතසහස්සචක්කවාළෙහි, යොජනසතිකාදිභෙදානි සිනෙරුකූටානි පලුජ්ජිත්වා ආකාසෙයෙව අන්තරධායන්ති। සා අග්ගිජාලා උට්ඨහිත්වා චාතුමහාරාජිකෙ ගණ්හාති। තත්ථ කනකවිමානරතනවිමානමණිවිමානානි ඣාපෙත්වා තාවතිංසභවනං ගණ්හාති। එතෙනෙවූපායෙන යාව පඨමජ්ඣානභූමිං ගණ්හාති, තත්ථ තයොපි බ්රහ්මලොකෙ ඣාපෙත්වා ආභස්සරෙ ආහච්ච තිට්ඨති। සා යාව අණුමත්තම්පි සඞ්ඛාරගතං අත්ථි, තාව න නිබ්බායති। සබ්බසඞ්ඛාරපරික්ඛයා පන සප්පිතෙලජ්ඣාපනග්ගිසිඛා විය ඡාරිකම්පි අනවසෙසෙත්වා නිබ්බායති। හෙට්ඨාආකාසෙන සහ උපරිආකාසො එකො හොති මහන්ධකාරො।
bod:එවං එකමසඞ්ඛ්යෙය්යං එකඞ්ගණං හුත්වා ඨිතෙ ලොකසන්නිවාසෙ ලොකස්ස සණ්ඨානත්ථාය දෙවො වස්සිතුං ආරභති, ආදිතොව අන්තරට්ඨකෙ හිමපාතො විය හොති। තතො කණමත්තා තණ්ඩුලමත්තා මුග්ගමාසබදරආමලකඑළාලුකකුම්භණ්ඩඅලාබුමත්තා උදකධාරා හුත්වා අනුක්කමෙන <pb M=1.282/> උසභද්වෙඋසභඅඩ්ඪගාවුතගාවුතඅඩ්ඪයොජනයොජනද්වියොජන…පෙ॰… යොජනසතයොජනසහස්සමත්තා හුත්වා කොටිසතසහස්සචක්කවාළගබ්භන්තරං යාව අවිනට්ඨබ්රහ්මලොකා පූරෙත්වා අන්තරධායති। තං උදකං හෙට්ඨා ච තිරියඤ්ච වාතො සමුට්ඨහිත්වා ඝනං කරොති පරිවටුමං පදුමිනීපත්තෙ උදකබින්දුසදිසං।
bod:කථං තාවමහන්තං උදකරාසිං ඝනං කරොතීති චෙ? විවරසම්පදානතො වාතස්සාති। තඤ්හිස්ස තහිං තහිං විවරං දෙති। තං එවං වාතෙන සම්පිණ්ඩියමානං ඝනං කරියමානං පරික්ඛයමානං අනුපුබ්බෙන හෙට්ඨා ඔතරති। ඔතිණ්ණෙ ඔතිණ්ණෙ උදකෙ බ්රහ්මලොකට්ඨානෙ බ්රහ්මලොකො, උපරිචතුකාමාවචරදෙවලොකට්ඨානෙ ච දෙවලොකා පාතුභවන්ති। චාතුමහාරාජිකතාවතිංසභවනානි පන පථවීසම්බන්ධතාය න තාව පාතුභවන්ති। පුරිමපථවිට්ඨානං ඔතිණ්ණෙ පන බලවවාතා උප්පජ්ජන්ති, තෙ තං පිහිතද්වාරෙ ධම්මකරණෙ ඨිතඋදකමිව නිරුස්සාසං කත්වා රුම්භන්ති <pb V=1.249/>। මධුරොදකං පරික්ඛයං ගච්ඡමානං උපරි රසපථවිං සමුට්ඨාපෙති, උදකපිට්ඨෙ උප්පලිනීපත්තං විය පථවී සණ්ඨාති। සා වණ්ණසම්පන්නා චෙව හොති ගන්ධරසසම්පන්නා ච නිරුදකපායාසස්ස උපරි පටලං විය। එත්ථ පන මහාබොධිපල්ලඞ්කට්ඨානං විනස්සමානෙ ලොකෙ පච්ඡා විනස්සති, සණ්ඨහමානෙ පඨමං සණ්ඨහතීති වෙදිතබ්බං।
bod:තදා ච ආභස්සරබ්රහ්මලොකෙ පඨමතරාභිනිබ්බත්තා සත්තා ආයුක්ඛයා වා පුඤ්ඤක්ඛයා වා තතො චවිත්වා ඔපපාතිකා හුත්වා ඉධූපපජ්ජන්ති, තෙ හොන්ති සයංපභා අන්තලික්ඛචරා, තෙ තං රසපථවිං සායිත්වා තණ්හාභිභූතා ආලුප්පකාරකං පරිභුඤ්ජිතුං උපක්කමන්ති। අථ තෙසං සයංපභා අන්තරධායති, අන්ධකාරො හොති। තෙ අන්ධකාරං දිස්වා භායන්ති। තතො තෙසං භයං නාසෙත්වා සූරභාවං ජනයන්තං පරිපුණ්ණපඤ්ඤාසයොජනං සූරියමණ්ඩලං පාතුභවති। තෙ තං දිස්වා “ආලොකං පටිලභිම්හා”ති හට්ඨතුට්ඨා හුත්වා “අම්හාකං භීතානං භයං නාසෙත්වා සූරභාවං ජනයන්තො උට්ඨිතො, තස්මා සූරියො හොතූ”ති <b>සූරියො</b>ත්වෙවස්ස නාමං කරොන්ති।
bod:අථ සූරියෙ දිවසං ආලොකං කත්වා අත්ථඞ්ගතෙ “යම්පි ආලොකං ලභිම්හ, සොපි නො නට්ඨො”ති පුන භීතා හොන්ති। තෙසං එවං හොති “සාධු වතස්ස, සචෙ අඤ්ඤං ආලොකං ලභෙය්යාමා”ති। තෙසං චිත්තං ඤත්වා විය එකූනපඤ්ඤාසයොජනං චන්දමණ්ඩලං පාතුභවති। තෙ තං දිස්වා භිය්යොසො <pb M=1.283/> මත්තාය හට්ඨතුට්ඨා හුත්වා “අම්හාකං ඡන්දං ඤත්වා විය උට්ඨිතො, තස්මා චන්දො හොතූ”ති <b>චන්දො</b>ත්වෙවස්ස නාමං කරොන්ති।
bod:එවං චන්දිමසූරියෙසු පාතුභූතෙසු නක්ඛත්තානි තාරකරූපානි පාතුභවන්ති, තතො පභුති රත්තින්දිවා පඤ්ඤායන්ති, අනුක්කමෙන ච මාසඩ්ඪමාසඋතුසංවච්ඡරා, චන්දිමසූරියානං පාතුභූතදිවසෙයෙව සිනෙරුචක්කවාළහිමවන්තපබ්බතා දීපසමුද්දා ච පාතුභවන්ති। තෙ ච ඛො අපුබ්බං අචරිමං ඵග්ගුණපුණ්ණමදිවසෙයෙව පාතුභවන්ති। කථං? යථා නාම කඞ්ගුභත්තෙ පච්චමානෙ එකප්පහාරෙනෙව පුබ්බුළකා උට්ඨහන්ති, එකෙ පදෙසා ථූපථූපා හොන්ති, එකෙ නින්නනින්නා, එකෙ සමසමා, එවමෙව ථූපථූපට්ඨානෙ පබ්බතා හොන්ති, නින්නනින්නට්ඨානෙ සමුද්දා, සමසමට්ඨානෙ දීපාති।
bod:අථ තෙසං සත්තානං රසපථවිං පරිභුඤ්ජන්තානං කම්මෙන එකච්චෙ වණ්ණවන්තො හොන්ති, එකච්චෙ දුබ්බණ්ණා හොන්ති। තත්ථ වණ්ණවන්තො දුබ්බණ්ණෙ අතිමඤ්ඤන්ති, තෙසං අතිමානපච්චයා සාපි <b>රසපථවී</b> අන්තරධායති, <b>භූමිපප්පටකො</b> පාතුභවති। අථ නෙසං තෙනෙව නයෙන සොපි අන්තරධායති, අථ <b>පදාලතා</b> පාතුභවති। තෙනෙව නයෙන සාපි අන්තරධායති, අකට්ඨපාකො <b>සාලි</b> <pb V=1.250/> පාතුභවති අකණො අථුසො සුගන්ධො තණ්ඩුලඵලො। තතො නෙසං භාජනානි උප්පජ්ජන්ති। තෙ සාලිං භාජනෙ ඨපෙත්වා පාසාණපිට්ඨියං ඨපෙන්ති, සයමෙව ජාලසිඛා උට්ඨහිත්වා තං පචති। සො හොති ඔදනො සුමනජාතිපුප්ඵසදිසො, න තස්ස සූපෙන වා බ්යඤ්ජනෙන වා කරණීයං අත්ථි, යං යං රසං භුඤ්ජිතුකාමා හොන්ති, තංතංරසොව හොති। තෙසං තං ඔළාරිකං ආහාරං ආහරයතං තතො පභුති මුත්තකරීසං සඤ්ජායති। තථා හි රසපථවී භූමිපප්පටකො පදාලතාති ඉමෙ තාව පරිභුත්තා සුධාහාරො විය ඛුදං විනොදෙත්වා රසහරණීහි රසමෙව පරිබ්යූහෙන්තා තිට්ඨන්ති වත්ථුනො සුඛුමභාවෙන, න නිස්සන්දා, සුඛුමභාවෙනෙව ගහණින්ධනමෙව ච හොති। ඔදනො පන පරිභුත්තො රසං වඩ්ඪෙන්තොපි වත්ථුනො ඔළාරිකභාවෙනෙව නිස්සන්දං විස්සජ්ජෙන්තො පස්සාවං කරීසඤ්ච උප්පාදෙති।
bod:අථ තෙසං නික්ඛමනත්ථාය වණමුඛානි පභිජ්ජන්ති। පුරිසස්ස පුරිසභාවො, ඉත්ථියා ඉත්ථිභාවො පාතුභවති। පුරිමත්තභාවෙසු හි පවත්තඋපචාරජ්ඣානානුභාවෙන යාව සත්තසන්තානෙසු කාමරාගො වික්ඛම්භනවෙගෙන සමිතො <pb M=1.284/>, න තාව බහලකාමරාගූපනිස්සයානි ඉත්ථිපුරිසින්ද්රියානි පාතුරහෙසුං। යදා පනස්ස විච්ඡින්නතාය බහලකාමරාගො ලද්ධාවසරො අහොසි, තදා තදුපනිස්සයානි තානි සත්තානං අත්තභාවෙසු සඤ්ජායිංසු, තදා ඉත්ථී පුරිසං, පුරිසො ච ඉත්ථිං අතිවෙලං උපනිජ්ඣායති। තෙසං අතිවෙලං උපනිජ්ඣායනපච්චයා කාමපරිළාහො උප්පජ්ජති, තතො <b>මෙථුනං ධම්මං</b> පටිසෙවන්ති। තෙ අසද්ධම්මපටිසෙවනපච්චයා විඤ්ඤූහි ගරහියමානා විහෙඨියමානා තස්ස අසද්ධම්මස්ස පටිච්ඡාදනහෙතු <b>අගාරානි</b> කරොන්ති। තෙ අගාරං අජ්ඣාවසමානා අනුක්කමෙන අඤ්ඤතරස්ස අලසජාතිකස්ස සත්තස්ස දිට්ඨානුගතිං ආපජ්ජන්තා සන්නිධිං කරොන්ති। තතො පභුති කණොපි ථුසොපි තණ්ඩුලං පරියොනන්ධන්ති, ලායිතට්ඨානම්පි න පටිවිරුහති।
bod:තෙ සන්නිපතිත්වා අනුත්ථුනන්ති “පාපකා වත භො ධම්මා සත්තෙසු පාතුභූතා, මයඤ්හි පුබ්බෙ මනොමයා අහුම්හා”ති, <b>අග්ගඤ්ඤසුත්තෙ</b> (දී॰ නි॰ 3.128) වුත්තනයෙන විත්ථාරෙතබ්බං। තතො මරියාදං ඨපෙන්ති, අථඤ්ඤතරො සත්තො අඤ්ඤස්ස භාගං අදින්නං ආදියති, තං ද්වික්ඛත්තුං පරිභාසෙත්වා තතියවාරෙ පාණිලෙඩ්ඩුදණ්ඩෙහි පහරන්ති। තෙ එවං අදින්නාදානෙ කලහමුසාවාදදණ්ඩාදානෙසු උප්පන්නෙසු ච සන්නිපතිත්වා චින්තයන්ති “යන්නූන මයං එකං සත්තං සම්මන්නෙය්යාම, යො නො සම්මා ඛීයිතබ්බං ඛීයෙය්ය, ගරහිතබ්බං ගරහෙය්ය, පබ්බාජෙතබ්බං පබ්බාජෙය්ය, මයං පනස්ස සාලීනං භාගමනුප්පදස්සාමා”ති। එවං කතසන්නිට්ඨානෙසු පන සත්තෙසු ඉමස්මිං තාව කප්පෙ අයමෙව භගවා බොධිසත්තභූතො තෙන සමයෙන තෙසු සත්තෙසු අභිරූපතරො ච <pb V=1.251/> දස්සනීයතරො ච මහෙසක්ඛතරො ච බුද්ධිසම්පන්නො පටිබලො නිග්ගහපග්ගහං කාතුං। තෙ තං උපසඞ්කමිත්වා යාචිත්වා සම්මන්නිංසු। සො තෙන මහාජනෙන සම්මතොති <b>මහාසම්මතො,</b> ඛෙත්තානං අධිපතීති <b>ඛත්තියො,</b> ධම්මෙන සමෙන පරෙසං රඤ්ජෙතීති <b>රාජා</b>ති තීහි නාමෙහි පඤ්ඤායිත්ථ। යඤ්හි ලොකෙ අච්ඡරියට්ඨානං, බොධිසත්තොව තත්ථ ආදිපුරිසොති එවං බොධිසත්තං ආදිං කත්වා ඛත්තියමණ්ඩලෙ සණ්ඨිතෙ අනුපුබ්බෙන බ්රාහ්මණාදයොපි වණ්ණා සණ්ඨහිංසු।
bod:තත්ථ කප්පවිනාසකමහාමෙඝතො යාව ජාලොපච්ඡෙදො, ඉදමෙකමසඞ්ඛ්යෙය්යං <b>සංවට්ටො</b>ති වුච්චති। කප්පවිනාසකජාලොපච්ඡෙදතො යාව <pb M=1.285/> කොටිසතසහස්සචක්කවාළපරිපූරකො සම්පත්තිමහාමෙඝො, ඉදං දුතියමසඞ්ඛ්යෙය්යං <b>සංවට්ටට්ඨායී</b>ති වුච්චති। සම්පත්තිමහාමෙඝතො යාව චන්දිමසූරියපාතුභාවො, ඉදං තතියමසඞ්ඛ්යෙය්යං <b>විවට්ටො</b>ති වුච්චති। චන්දිමසූරියපාතුභාවතො යාව පුන කප්පවිනාසකමහාමෙඝො, ඉදං චතුත්ථමසඞ්ඛ්යෙය්යං <b>විවට්ටට්ඨායී</b>ති වුච්චති। විවට්ටට්ඨායීඅසඞ්ඛ්යෙය්යං චතුසට්ඨිඅන්තරකප්පසඞ්ගහං। “වීසතිඅන්තරකප්පසඞ්ගහ”න්ති කෙචි। සෙසාසඞ්ඛ්යෙය්යානි කාලතො තෙන සමප්පමාණානෙව। ඉමානි චත්තාරි අසඞ්ඛ්යෙය්යානි එකො මහාකප්පො හොති। එවං තාව අග්ගිනා විනාසො ච සණ්ඨහනඤ්ච වෙදිතබ්බං।
bod:යස්මිං පන සමයෙ කප්පො <b>උදකෙන</b> නස්සති, ආදිතොව කප්පවිනාසකමහාමෙඝො වුට්ඨහිත්වාති පුබ්බෙ වුත්තනයෙනෙව විත්ථාරෙතබ්බං। අයං පන විසෙසො – යථා තත්ථ දුතියසූරියො, එවමිධ කප්පවිනාසකො ඛාරුදකමහාමෙඝො වුට්ඨාති। සො ආදිතො සුඛුමං සුඛුමං වස්සන්තො අනුක්කමෙන මහාධාරාහි කොටිසතසහස්සචක්කවාළානං පූරෙන්තො වස්සති। ඛාරුදකෙන ඵුට්ඨඵුට්ඨා පථවීපබ්බතාදයො විලීයන්ති, උදකං සමන්තතො වාතෙහි ධාරීයති। පථවියා හෙට්ඨිමන්තතො පභුති යාව දුතියජ්ඣානභූමිං උදකං ගණ්හාති। තෙන හි ඛාරුදකෙන ඵුට්ඨඵුට්ඨා පථවීපබ්බතාදයො උදකෙ පක්ඛිත්තලොණසක්ඛරා විය විලීයන්තෙව, තස්මා පථවීසන්ධාරකඋදකෙන සද්ධිං එකූදකමෙව තං හොතීති කෙචි। අපරෙ පන “පථවීසන්ධාරකඋදකං තං සන්ධාරකවායුක්ඛන්ධඤ්ච අනවසෙසතො විනාසෙත්වා සබ්බත්ථ සයමෙව එකො ඝනභූතො තිට්ඨතී”ති වදන්ති, තං යුත්තං। උපරි පන ඡපි බ්රහ්මලොකෙ විලීයාපෙත්වා සුභකිණ්හෙ ආහච්ච තිට්ඨති, තං යාව අණුමත්තම්පි සඞ්ඛාරගතං අත්ථි, තාව න වූපසම්මති, උදකානුගතං පන සබ්බං සඞ්ඛාරගතං අභිභවිත්වා සහසා වූපසම්මති, අන්තරධානං ගච්ඡති। හෙට්ඨාආකාසෙන සහ උපරිආකාසො එකො හොති මහන්ධකාරොති සබ්බං වුත්තසදිසං। කෙවලං පනිධ ආභස්සරබ්රහ්මලොකං ආදිං කත්වා ලොකො පාතුභවති। සුභකිණ්හතො චවිත්වා ආභස්සරට්ඨානාදීසු සත්තා නිබ්බත්තන්ති। තත්ථ කප්පවිනාසකමහාමෙඝතො යාව කප්පවිනාසකඛාරුදකොපච්ඡෙදො, ඉදමෙකමසඞ්ඛ්යෙය්යං <pb V=1.252/>। උදකුපච්ඡෙදතො යාව සම්පත්තිමහාමෙඝො, ඉදං දුතියමසඞ්ඛ්යෙය්යං। සම්පත්තිමහාමෙඝතො යාව චන්දිමසූරියපාතුභාවො, ඉදං තතියමසඞ්ඛ්යෙය්යං। චන්දිමසූරියපාතුභාවතො <pb M=1.286/> යාව කප්පවිනාසකමහආමෙඝො, ඉදං චතුත්ථමසඞ්ඛ්යෙය්යං। ඉමානි චත්තාරි අසඞ්ඛ්යෙය්යානි එකො මහාකප්පො හොති। එවං උදකෙන විනාසො ච සණ්ඨහනඤ්ච වෙදිතබ්බං।
bod:යස්මිං සමයෙ කප්පො <b>වාතෙන</b> නස්සති, ආදිතොව කප්පවිනාසකමහාමෙඝො වුට්ඨහිත්වාති පුබ්බෙ වුත්තනයෙනෙව විත්ථාරෙතබ්බං। අයං පන විසෙසො – යථා තත්ථ දුතියසූරියො, එවමිධ කප්පවිනාසනත්ථං වාතො සමුට්ඨාති। සො පඨමං ථූලරජං උට්ඨාපෙති, තතො සණ්හරජං සුඛුමවාලිකං ථූලවාලිකං සක්ඛරපාසාණාදයොති යාවකූටාගාරමත්තෙ පාසාණෙ විසමට්ඨානෙ ඨිතමහාරුක්ඛෙ ච උට්ඨාපෙති। තෙ පථවිතො නභමුග්ගතා න පුන පතන්ති, තත්ථෙව චුණ්ණවිචුණ්ණා හුත්වා අභාවං ගච්ඡන්ති। අථානුක්කමෙන හෙට්ඨා මහාපථවියා වාතො සමුට්ඨහිත්වා පථවිං පරිවත්තෙත්වා උද්ධං මූලං කත්වා ආකාසෙ ඛිපති। යොජනසතප්පමාණාපි පථවිප්පදෙසා ද්වියොජනතියොජනචතුයොජනපඤ්චයොජනඡයොජනසත්තයොජනප්පමාණාපි පභිජ්ජිත්වා වාතවෙගුක්ඛිත්තා ආකාසෙයෙව චුණ්ණවිචුණ්ණා හුත්වා අභාවං ගච්ඡන්ති। චක්කවාළපබ්බතම්පි සිනෙරුපබ්බතම්පි වාතො උක්ඛිපිත්වා ආකාසෙ ඛිපති। තෙ අඤ්ඤමඤ්ඤං අභිහන්ත්වා චුණ්ණවිචුණ්ණා හුත්වා විනස්සන්ති। එතෙනෙවූපායෙන භූමට්ඨකවිමානානි ච ආකාසට්ඨකවිමානානි ච විනාසෙන්තො ඡකාමාවචරදෙවලොකෙ විනාසෙත්වා කොටිසතසහස්සචක්කවාළානි විනාසෙති। තත්ථ චක්කවාළා චක්කවාළෙහි, හිමවන්තා හිමවන්තෙහි, සිනෙරූ සිනෙරූහි අඤ්ඤමඤ්ඤං සමාගන්ත්වා චුණ්ණවිචුණ්ණා හුත්වා විනස්සන්ති। පථවිතො යාව තතියජ්ඣානභූමි වාතො ගණ්හාති, නවපි බ්රහ්මලොකෙ විනාසෙත්වා වෙහප්ඵලෙ ආහච්ච තිට්ඨති। එවං පථවීසන්ධාරකඋදකෙන තංසන්ධාරකවාතෙන ච සද්ධිං සබ්බසඞ්ඛාරගතං විනාසෙත්වා සයම්පි විනස්සති අවට්ඨානස්ස කාරණාභාවතො। හෙට්ඨාආකාසෙන සහ උපරිආකාසො එකො හොති මහන්ධකාරොති සබ්බං වුත්තසදිසං। ඉධ පන සුභකිණ්හබ්රහ්මලොකං ආදිං කත්වා ලොකො පාතුභවති। වෙහප්ඵලතො චවිත්වා සුභකිණ්හට්ඨානාදීසු සත්තා නිබ්බත්තන්ති। තත්ථ කප්පවිනාසකමහාමෙඝතො යාව කප්පවිනාසකවාතුපච්ඡෙදො, ඉදමෙකමසඞ්ඛ්යෙය්යං। වාතුපච්ඡෙදතො යාව සම්පත්තිමහාමෙඝො, ඉදං දුතියමසඞ්ඛ්යෙය්යන්තිආදි වුත්තනයමෙව। එවං වාතෙන විනාසො ච සණ්ඨහනඤ්ච වෙදිතබ්බං।
bod:අථ <pb M=1.287/> කිංකාරණා එවං ලොකො විනස්සති। යදිපි හි සඞ්ඛාරානං අහෙතුකො සරසනිරොධො විනාසකාභාවතො, සන්තානනිරොධො පන හෙතුවිරහිතො නත්ථි। යථා තං සත්තනිකායෙසූති භාජනලොකස්සපි සහෙතුකෙන විනාසෙන භවිතබ්බං, තස්මා කිමෙවං ලොකවිනාසෙ කාරණන්ති? අකුසලමූලං <pb V=1.253/> කාරණං। යථා හි තත්ථ නිබ්බත්තනකසත්තානං පුඤ්ඤබලෙන පඨමං ලොකො විවට්ටති, එවං තෙසං පාපකම්මබලෙන සංවට්ටති, තස්මා අකුසලමූලෙසු උස්සන්නෙසු එවං ලොකො විනස්සති। යථා හි රාගදොසමොහානං අධිකභාවෙන යථාක්කමං රොගන්තරකප්පො සත්ථන්තරකප්පො දුබ්භික්ඛන්තරකප්පොති ඉමෙ තිවිධා අන්තරකප්පා විවට්ටට්ඨායිම්හි අසඞ්ඛ්යෙය්යකප්පෙ ජායන්ති। එවමෙතෙ යථාවුත්තා තයො සංවට්ටා රාගාදීනං අධිකභාවෙනෙව හොන්ති।
bod:තත්ථ රාගෙ උස්සන්නතරෙ අග්ගිනා විනස්සති, දොසෙ උස්සන්නතරෙ උදකෙන විනස්සති। දොසෙ හි උස්සන්නතරෙ අධිකතරෙන දොසෙන විය තික්ඛතරෙන ඛාරුදකෙන විනාසො යුත්තොති। කෙචි පන “දොසෙ උස්සන්නතරෙ අග්ගිනා, රාගෙ උදකෙනා”ති වදන්ති, තෙසං කිර අයමධිප්පායො – පාකටසත්තුසදිසස්ස දොසස්ස අග්ගිසදිසතා, අපාකටසත්තුසදිසස්ස රාගස්ස ඛාරුදකසදිසතා ච යුත්තාති। මොහෙ පන උස්සන්නතරෙ වාතෙන විනස්සති। එවං විනස්සන්තොපි ච නිරන්තරමෙව සත්ත වාරෙ අග්ගිනා නස්සති, අට්ඨමෙ වාරෙ උදකෙන, පුන සත්ත වාරෙ අග්ගිනා, අට්ඨමෙ උදකෙනාති එවං අට්ඨමෙ අට්ඨමෙ වාරෙ විනස්සන්තො සත්තක්ඛත්තුං උදකෙන විනස්සිත්වා පුන සත්ත වාරෙ අග්ගිනා නස්සති। එත්තාවතා තෙසට්ඨි කප්පා අතීතා හොන්ති। එත්ථන්තරෙ උදකෙන නස්සනවාරං සම්පත්තම්පි පටිබාහිත්වා ලද්ධොකාසො වාතො පරිපුණ්ණචතුසට්ඨිකප්පායුකෙ සුභකිණ්හෙ විද්ධංසෙන්තො ලොකං විනාසෙති। එත්ථ පන රාගො සත්තානං බහුලං පවත්තතීති අග්ගිවසෙන බහුසො ලොකවිනාසො වෙදිතබ්බො। ඉති එවං ඉමෙහි කාරණෙහි විනස්සිත්වා සණ්ඨහන්තං සණ්ඨහිත්වා ඨිතඤ්ච ඔකාසලොකං භගවා යාථාවතො අවෙදීති එවම්පිස්ස සබ්බථා ඔකාසලොකො විදිතොති දට්ඨබ්බං।
bod:යං පන හෙට්ඨා වුත්තං “සබ්බථා විදිතලොකත්තා ලොකවිදූ”ති, ඉදානි තං නිගමෙන්තො ආහ <b>“එවං සබ්බථා විදිතලොකත්තා ලොකවිදූ”</b>ති। තත්ථ <pb M=1.288/> <b>සබ්බථා</b>ති ලක්ඛණාදිප්පභෙදතො සඞ්ඛාරලොකස්ස, ආසයාදිප්පභෙදතො සත්තලොකස්ස, පරිමාණසණ්ඨානාදිප්පභෙදතො ඔකාසලොකස්සාති එවං සබ්බප්පකාරෙන විදිතලොකත්තාති අත්ථො।
bod:ඉදානි <b>අනුත්තරො</b>ති පදස්ස අත්ථං සංවණ්ණෙන්තො ආහ <b>“අත්තනො පන ගුණෙහී”</b>තිආදි। තත්ථ <b>අත්තනො</b>ති නිස්සක්කත්ථෙ සාමිවචනමෙතං, අත්තතොති අත්ථො। ගුණෙහි අත්තනො විසිට්ඨතරස්සාති සම්බන්ධො। තරග්ගහණඤ්චෙත්ථ “අනුත්තරො”ති පදස්ස අත්ථනිද්දෙසතාය කතං, න විසිට්ඨස්ස කස්සචි අත්ථිතාය। සදෙවකෙ හි ලොකෙ සදිසකප්පොපි නාම කොචි තථාගතස්ස නත්ථි, කුතො සදිසො, විසිට්ඨෙ පන කා කථා। <b>කස්සචී</b>ති කස්සචිපි। <b>අභිභවතී</b>ති සීලසම්පදාය <pb V=1.254/> උපනිස්සයභූතානං හිරොත්තප්පමෙත්තාකරුණානං විසෙසපච්චයානං සද්ධාසතිවීරියපඤ්ඤානඤ්ච උක්කංසප්පත්තියා සමුදාගමතො පට්ඨාය න අඤ්ඤසාධාරණො සවාසනපටිපක්ඛස්ස පහීනත්තා උක්කංසපාරමිප්පත්තො සත්ථු සීලගුණො, තෙන භගවා සදෙවකං ලොකං අඤ්ඤදත්ථු අභිභුය්ය පවත්තති, න සයං කෙනචි අභිභුය්යතීති අධිප්පායො। එවං සමාධිගුණාදීසුපි යථාරහං වත්තබ්බං। සීලාදයො චෙතෙ ලොකියලොකුත්තරමිස්සකා වෙදිතබ්බා, විමුත්තිඤාණදස්සනං පන ලොකියං කාමාවචරමෙව।
bod:යදි එවං කථං තෙන සදෙවකං ලොකං අභිභවතීති? තස්සපි ආනුභාවතො අසදිසත්තා। තම්පි හි විසයතො පවත්තිතො පවත්තිආකාරතො ච උත්තරිතරමෙව। තඤ්හි අනඤ්ඤසාධාරණං සත්ථු විමුත්තිගුණං ආරබ්භ පවත්තති, පවත්තමානඤ්ච අතක්කාවචරං පරමගම්භීරං සණ්හං සුඛුමං සාතිසයං පටිපක්ඛධම්මානං සුප්පහීනත්තා සුට්ඨු පාකටං විභූතතරං කත්වා පවත්තති, සම්මදෙව ච වසීභාවස්ස පාපකත්තා භවඞ්ගපරිවාසස්ස ච අතිපරිත්තකත්තා ලහු ලහු පවත්තතීති।
bod:එවං සීලාදිගුණෙහි භගවතො උත්තරිතරස්ස අභාවං දස්සෙත්වා ඉදානි සදිසස්සපි අභාවං දස්සෙතුං <b>“සීලගුණෙනපි අසමො”</b>තිආදි වුත්තං। තත්ථ <b>අසමො</b>ති එකස්මිං කාලෙ නත්ථි එතස්ස සීලාදිගුණෙන සමො සදිසොති අසමො। තථා අසමෙහි සමො <b>අසමසමො</b>। අසමා වා සමා එතස්සාති අසමසමො। සීලාදිගුණෙන නත්ථි එතස්ස <pb M=1.289/> පටිමාති <b>අප්පටිමො</b>। සෙසපදද්වයෙපි එසෙව නයො। තත්ථ උපමාමත්තං පටිමා, සදිසූපමා පටිභාගො, යුගග්ගාහවසෙන ඨිතො පටිපුග්ගලොති වෙදිතබ්බො।
bod:<b>න ඛො පනාහං භික්ඛවෙ සමනුපස්සාමී</b>තිආදීසු මම සමන්තචක්ඛුනා හත්ථතලෙ ආමලකං විය සබ්බං ලොකං පස්සන්තොපි තත්ථ සදෙවකෙ…පෙ॰… පජාය අත්තනො අත්තතො සීලසම්පන්නතරං සම්පන්නතරසීලං කඤ්චිපි පුග්ගලං න ඛො පන පස්සාමි තාදිසස්ස අභාවතොති අධිප්පායො।
bod:<b>අග්ගප්පසාදසුත්තාදීනී</b>ති එත්ථ –
ind:“යාවතා, භික්ඛවෙ, සත්තා අපදා වා ද්විපදා වා චතුප්පදා වා බහුප්පදා වා රූපිනො වා අරූපිනො වා සඤ්ඤිනො වා අසඤ්ඤිනො වා නෙවසඤ්ඤීනාසඤ්ඤිනො වා, තථාගතො තෙසං අග්ගමක්ඛායති අරහං සම්මාසම්බුද්ධො। යෙ, භික්ඛවෙ, බුද්ධෙ පසන්නා, අග්ගෙ <pb V=1.255/> තෙ පසන්නා। අග්ගෙ ඛො පන පසන්නානං අග්ගො විපාකො හොතී”ති (අ॰ නි॰ 4.34; ඉතිවු॰ 90) –
uni:ඉදං අග්ගප්පසාදසුත්තං। <b>ආදි</b>-සද්දෙන –
ind:“සදෙවකෙ, භික්ඛවෙ, ලොකෙ…පෙ॰… සදෙවමනුස්සාය තථාගතො අභිභූ අනභිභූතො අඤ්ඤදත්ථු දසො වසවත්තී, තස්මා තථාගතොති වුච්චතී”ති (අ॰ නි॰ 4.23; දී॰ නි॰ 3.188) –
uni:එවමාදීනි සුත්තපදානි වෙදිතබ්බානි। <b>ආදිකා ගාථායො</b>ති –
gax:“අහඤ්හි අරහා ලොකෙ, අහං සත්ථා අනුත්තරො।
gae:එකොම්හි සම්මාසම්බුද්ධො, සීතිභූතොස්මි නිබ්බුතො॥ (මහාව॰ 11; ම॰ නි॰ 1.285; 2.341)।
gax:“දන්තො දමයතං සෙට්ඨො, සන්තො සමයතං ඉසි।
gae:මුත්තො මොචයතං අග්ගො, තිණ්ණො තාරයතං වරො॥ (ඉතිවු॰ 112)
gax:“නයිමස්මිං <pb M=1.290/> ලොකෙ පරස්මිං වා පන,
gax:බුද්ධෙන සෙට්ඨො සදිසො ච විජ්ජති।
gax:ආහුනෙය්යානං පරමාහුතිං ගතො,
gae:පුඤ්ඤත්ථිකානං විපුලප්ඵලෙසින”න්ති॥ (වි॰ ව॰ 1047; කථා॰ 799) –
uni:එවමාදිකා ගාථා විත්ථාරෙතබ්බා।
bod:<b>පුරිසදම්මසාරථී</b>තිආදීසු දමිතබ්බාති දම්මා, දමිතුං අරහරූපා। පුරිසා ච තෙ දම්මා චාති පුරිසදම්මා। විසෙසනස්ස චෙත්ථ පරනිපාතං කත්වා නිද්දෙසො, දම්මපුරිසාති අත්ථො। “සතිපි මාතුගාමස්සපි දම්මභාවෙ පුරිසග්ගහණං උක්කට්ඨපරිච්ඡෙදවසෙනා”ති වදන්ති। <b>සාරෙතී</b>ති ඉමස්ස අත්ථං දස්සෙන්තො ආහ <b>“දමෙතී”</b>තිආදි। තත්ථ <b>දමෙතී</b>ති සමෙති, කායසමාදීහි යොජෙතීති <pb V=1.256/> අත්ථො। තං පන කායසමාදීහි යොජනං යථාරහං තදඞ්ගවිනයාදීසු පතිට්ඨාපනං හොතීති ආහ <b>“විනෙතීති වුත්තං හොතී”</b>ති। <b>අදන්තා</b>ති ඉදං සබ්බෙන සබ්බං දමතං අනුපගතා පුරිසදම්මාති වුත්තාති කත්වා වුත්තං। යෙ පන විප්පකතදම්මභාවා සබ්බථා දමෙතබ්බතං නාතිවත්තා, තෙපි පුරිසදම්මා එව, යතො තෙ සත්ථා දමෙති। භගවා හි විසුද්ධසීලස්ස පඨමජ්ඣානං ආචික්ඛති, පඨමජ්ඣානලාභිනො දුතියජ්ඣානන්තිආදිනා තස්ස තස්ස උපරූපරි විසෙසං ආචික්ඛන්තො එකදෙසෙන දන්තෙපි සමෙති। තෙනෙව වුත්තං <b>විසුද්ධිමග්ගෙ</b> (විසුද්ධි॰ 1.139) “අපි ච සො භගවා විසුද්ධසීලාදීනං පඨමජ්ඣානාදීනි සොතාපන්නාදීනඤ්ච උත්තරිමග්ගප්පටිපදං ආචික්ඛන්තො දන්තෙපි දමෙතියෙවා”ති। අථ වා සබ්බෙන සබ්බං අදන්තා එකදෙසෙන දන්තා ච ඉධ අදන්තග්ගහණෙනෙව සඞ්ගහිතාති වෙදිතබ්බං। <b>දමෙතුං යුත්තා</b>ති දමනාරහා।
bod:<b>තිරච්ඡානපුරිසා</b>තිආදීසු උද්ධං අනුග්ගන්ත්වා තිරියං අඤ්චිතා ගතා වඩ්ඪිතාති තිරච්ඡානා, දෙවමනුස්සාදයො විය උද්ධං දීඝං අහුත්වා තිරියං දීඝාති අත්ථො। තිරච්ඡානායෙව පුරිසා තිරච්ඡානපුරිසා। මනස්ස <pb M=1.291/> උස්සන්නතාය <b>මනුස්සා</b>। සතිසූරභාවබ්රහ්මචරියයොග්යතාදිගුණවසෙන උපචිතමානසා උක්කට්ඨගුණචිත්තා। කෙ පන තෙ? ජම්බුදීපවාසිනො සත්තවිසෙසා। තෙනාහ භගවා –
ind:“තීහි, භික්ඛවෙ, ඨානෙහි ජම්බුදීපකා මනුස්සා උත්තරකුරුකෙ ච මනුස්සෙ අධිග්ගණ්හන්ති දෙවෙ ච තාවතිංසෙ। කතමෙහි තීහි? සූරා සතිමන්තො ඉධ බ්රහ්මචරියවාසො”ති (අ॰ නි॰ 9.21)।
bod:තථා හි බුද්ධා භගවන්තො පච්චෙකබුද්ධා අග්ගසාවකා මහාසාවකා චක්කවත්තිනො අඤ්ඤෙ ච මහානුභාවා සත්තා තත්ථෙව උප්පජ්ජන්ති। තෙහි සමානරූපාදිතාය පන සද්ධිං පරිත්තදීපවාසීහි ඉතරමහාදීපවාසිනොපි මනුස්සාත්වෙව පඤ්ඤායිංසූති එකෙ। අපරෙ පන භණන්ති – ලොභාදීහි ච අලොභාදීහි ච සහිතස්ස මනස්ස උස්සන්නතාය මනුස්සා। යෙ හි සත්තා මනුස්සජාතිකා, තෙසු විසෙසතො ලොභාදයො අලොභාදයො ච උස්සන්නා, තෙ ලොභාදිඋස්සන්නතාය අපායමග්ගං, අලොභාදිඋස්සන්නතාය සුගතිමග්ගං නිබ්බානගාමිමග්ගඤ්ච පූරෙන්ති, තස්මා ලොභාදීහි අලොභාදීහි ච සහිතස්ස මනස්ස උස්සන්නතාය පරිත්තදීපවාසීහි සද්ධිං චතුමහාදීපවාසිනො සත්තවිසෙසා මනුස්සාති වුච්චන්ති। ලොකියා පන “මනුනො අපච්චභාවෙන මනුස්සා”ති වදන්ති। මනු නාම පඨමකප්පිකො ලොකමරියාදාය ආදිභූතො හිතාහිතවිධායකො සත්තානං පිතුට්ඨානියො, යො සාසනෙ මහාසම්මතොති වුච්චති, පච්චක්ඛතො පරම්පරාය <pb V=1.257/> ච තස්ස ඔවාදානුසාසනියං ඨිතා තස්ස පුත්තසදිසතාය මනුස්සා මානුසාති ච වුච්චන්ති। තතො එව හි තෙ මාණවා “මනුජා”ති ච වොහරීයන්ති, මනුස්සා ච තෙ පුරිසා චාති මනුස්සපුරිසා।
bod:<b>අමනුස්සපුරිසා</b>ති එත්ථ න මනුස්සාති අමනුස්සා। තංසදිසතා එත්ථ ජොතීයති। තෙන මනුස්සත්තමත්තං නත්ථි, අඤ්ඤං සමානන්ති යක්ඛාදයො අමනුස්සාති අධිප්පෙතා। න යෙ කෙචි මනුස්සෙහි අඤ්ඤෙ, තථා තිරච්ඡානපුරිසානං විසුං ගහණං කතං। යක්ඛාදයො එව ච නිද්දිට්ඨා। අපලාලො හිමවන්තවාසී, චූළොදරමහොදරා නාගදීපවාසිනො, අග්ගිසිඛධූමසිඛා සීහළදීපවාසිනො නිබ්බිසා කතා දොසවිසස්ස විනොදනෙන। තෙනාහ <b>“සරණෙසු ච සීලෙසු ච පතිට්ඨාපිතා”</b>ති। <b>කූටදන්තාදයො</b>ති <pb M=1.292/> <b>ආදි</b>-සද්දෙන ඝොරමුඛඋපාලිගහපතිආදීනං සඞ්ගහො දට්ඨබ්බො। <b>සක්කාදයො</b>ති <b>ආදි</b>-සද්දෙන අජකලාපයක්ඛබකබ්රහ්මාදීනං සඞ්ගහො දට්ඨබ්බො। එතෙසං පන දමනං තත්ථ තත්ථ වුත්තනයෙනෙව සක්කා විඤ්ඤාතුන්ති අතිප්පපඤ්චභාවතො ඉධ න වුච්චති। <b>ඉදඤ්චෙත්ථ සුත්තං විත්ථාරෙතබ්බ</b>න්ති ඉදං කෙසීසුත්තං <b>“විනීතා විචිත්රෙහි විනයනූපායෙහී”</b>ති එතස්මිං අත්ථෙ විත්ථාරෙතබ්බං යථාරහං සණ්හාදීහි උපායෙහි විනයනස්ස දීපනතො।
bod:<b>අත්ථපද</b>න්ති අත්ථාභිබ්යඤ්ජනකං පදං, වාක්යන්ති අත්ථො। වාක්යෙන හි අත්ථාභිබ්යත්ති, න නාමාදිපදමත්තෙන, එකපදභාවෙන ච අනඤ්ඤසාධාරණො සත්ථු පුරිසදම්මසාරථිභාවො දස්සිතො හොති। තෙනාහ <b>“භගවා හී”</b>තිආදි। <b>අට්ඨ දිසා</b>ති අට්ඨ සමාපත්තියො। තා හි අඤ්ඤමඤ්ඤං සම්බන්ධාපි අසංකිණ්ණභාවෙන දිස්සන්ති අපදිස්සන්ති, දිසා වියාති වා දිසා। <b>අසජ්ජමානා</b>ති න සජ්ජමානා වසීභාවප්පත්තියා නිස්සඞ්ගචාරා। <b>ධාවන්තී</b>ති ජවනවුත්තියොගතො ධාවන්ති। <b>එකංයෙව දිසං ධාවතී</b>ති අත්තනො කායං අපරිවත්තන්තොති අධිප්පායො, සත්ථාරා පන දමිතා පුරිසදම්මා එකිරියාපථෙනෙව අට්ඨ දිසා ධාවන්ති। තෙනාහ <b>“එකපල්ලඞ්කෙනෙව නිසින්නා”</b>ති। <b>අට්ඨ දිසා</b>ති ච නිදස්සනමත්තමෙතං ලොකියෙහි අගතපුබ්බං නිරොධසමාපත්තිදිසං අමතදිසඤ්ච පක්ඛන්දනතො।
bod:<b>දිට්ඨධම්මිකසම්පරායිකපරමත්ථෙහී</b>තිආදීසු දිට්ඨධම්මො වුච්චති පච්චක්ඛො අත්තභාවො, තත්ථ නියුත්තොති දිට්ඨධම්මිකො, ඉධලොකත්ථො। කම්මකිලෙසවසෙන සම්පරෙතබ්බතො සම්මා ගන්තබ්බතො සම්පරායො, පරලොකො। තත්ථ නියුත්තොති සම්පරායිකො, පරලොකත්ථො। පරමො උත්තමො අත්ථො පරමත්ථො, නිබ්බානං। තෙහි දිට්ඨධම්මිකසම්පරායිකපරමත්ථෙහි। <b>යථාරහ</b>න්ති යථානුරූපං, තෙසු තෙසු අත්ථෙසු යො යො පුග්ගලො යං යං අරහති, තදනුරූපං। <b>අනුසාසතී</b>ති විනෙති තස්මිං තස්මිං අත්ථෙ <pb V=1.258/> පතිට්ඨාපෙති। සහ අත්ථෙන වත්තතීති <b>සත්ථො,</b> භණ්ඩමූලෙන වණිජ්ජාය දෙසන්තරං ගච්ඡන්තො ජනසමූහො। හිතුපදෙසාදිවසෙන පරිපාලෙතබ්බො සාසිතබ්බො සො එතස්ස අත්ථීති <b>සත්ථා</b> සත්ථවාහො නිරුත්තිනයෙන। සො විය භගවාති ආහ <b>“සත්ථා වියාති සත්ථා, භගවා සත්ථවාහො”</b>ති।
bod:ඉදානි <pb M=1.293/> තමත්ථං නිද්දෙසපාළිනයෙන දස්සෙතුං <b>“යථා සත්ථවාහො”</b>තිආදි වුත්තං। තත්ථ <b>සත්ථෙ</b>ති සත්ථිකෙ ජනෙ। කං උදකං තාරෙන්ති එත්ථාති <b>කන්තාරො,</b> නිරුදකො අරඤ්ඤප්පදෙසො। රුළ්හීවසෙන පන ඉතරොපි අරඤ්ඤප්පදෙසො තථා වුච්චති। <b>චොරකන්තාර</b>න්ති චොරෙහි අධිට්ඨිතකන්තාරං, තථා <b>වාළකන්තාරං</b>। <b>දුබ්භික්ඛකන්තාර</b>න්ති දුල්ලභභික්ඛං කන්තාරං। <b>තාරෙතී</b>ති අඛෙමන්තට්ඨානං අතික්කාමෙති। <b>උත්තාරෙතී</b>තිආදි උපසග්ගෙන පදං වඩ්ඪෙත්වා වුත්තං। අථ වා <b>උත්තාරෙතී</b>ති ඛෙමන්තභූමිං උපනෙන්තො තාරෙති। <b>නිත්තාරෙතී</b>ති අඛෙමන්තට්ඨානතො නික්ඛාමෙන්තො තාරෙති। <b>පතාරෙතී</b>ති පරිග්ගහෙත්වා තාරෙති, හත්ථෙන පරිග්ගහෙත්වා තාරෙති විය තාරෙතීති අත්ථො। සබ්බම්පෙතං තාරණුත්තාරණාදි ඛෙමට්ඨානෙ ඨපනමෙවාති ආහ <b>“ඛෙමන්තභූමිං සම්පාපෙතී”</b>ති। <b>සත්තෙ</b>ති වෙනෙය්යසත්තෙ। මහාගහනතාය මහානත්ථතාය දුන්නිත්ථරතාය ච ජාතියෙව කන්තාරො <b>ජාතිකන්තාරො,</b> තං ජාතිකන්තාරං।
bod:<b>උක්කට්ඨපරිච්ඡෙදවසෙනා</b>ති උක්කට්ඨසත්තපරිච්ඡෙදවසෙන। දෙවමනුස්සා එව හි උක්කට්ඨසත්තා, න තිරච්ඡානාදයො। <b>එත</b>න්ති “දෙවමනුස්සාන”න්ති එතං වචනං। <b>භබ්බපුග්ගලපරිච්ඡෙදවසෙනා</b>ති සම්මත්තනියාමොක්කමනස්ස යොග්යපුග්ගලස්ස පරිච්ඡින්දනවසෙන। <b>භගවතො</b>ති නිස්සක්කෙ සාමිවචනං යථා “උපජ්ඣායතො අජ්ඣෙතී”ති। භගවතො සන්තිකෙ වාති අත්ථො। <b>උපනිස්සයසම්පත්ති</b>න්ති තිහෙතුකපටිසන්ධිආදිකං මග්ගඵලාධිගමස්ස බලවකාරණං। <b>ගග්ගරායා</b>ති ගග්ගරාය නාම රඤ්ඤො දෙවියා, තාය වා කාරිතත්තා “ගග්ගරා”ති ලද්ධනාමාය। <b>සරෙ නිමිත්තං අග්ගහෙසී</b>ති “ධම්මො එසො වුච්චතී”ති ධම්මසඤ්ඤාය සරෙ නිමිත්තං ගණ්හි, ගණ්හන්තො ච පසන්නචිත්තො පරිසපරියන්තෙ නිපජ්ජි। <b>සන්නිරුම්භිත්වා අට්ඨාසී</b>ති තස්ස සීසෙ දණ්ඩස්ස ඨපිතභාවං අපස්සන්තො තත්ථ දණ්ඩං උප්පීළෙත්වා අට්ඨාසි। මණ්ඩූකොපි දණ්ඩෙ ඨපිතෙපි උප්පීළිතෙපි ධම්මගතෙන පසාදෙන විස්සරමකරොන්තොව කාලමකාසි। දෙවලොකෙ නිබ්බත්තසත්තානං අයං ධම්මතා, යා “කුතොහං ඉධ නිබ්බත්තො, තත්ථ කින්නු ඛො කම්මමකාසි”න්ති ආවජ්ජනා। තස්මා අත්තනො පුරිමභවස්ස දිට්ඨත්තා ආහ <b>“අරෙ අහම්පි නාම ඉධ නිබ්බත්තො”</b>ති। <b>භගවතො පාදෙ සිරසා වන්දී</b>ති කතඤ්ඤුතාසංවඩ්ඪිතෙන පෙමගාරවබහුමානෙන වන්දි।
bod:<b>ජානන්තොව</b> <pb M=1.294/> <pb V=1.259/> <b>පුච්ඡී</b>ති මහාජනස්ස කම්මඵලං බුද්ධානුභාවඤ්ච පච්චක්ඛං කාතුකාමො භගවා <b>“කො මෙ වන්දතී”</b>ති ගාථාය පුච්ඡි। තත්ථ (වි॰ ව॰ අට්ඨ॰ 857) <b>කො</b>ති දෙවනාගයක්ඛගන්ධබ්බාදීසු කො, කතමොති අත්ථො। <b>මෙ</b>ති මම। <b>පාදානී</b>ති පාදෙ। <b>ඉද්ධියා</b>ති ඉමාය එවරූපාය දෙවිද්ධියා। <b>යසසා</b>ති ඉමිනා එදිසෙන යසෙන ච පරිවාරෙන ච। <b>ජල</b>න්ති විජ්ජොතමානො। <b>අභික්කන්තෙනා</b>ති අතිවිය කන්තෙන කාමනීයෙන සුන්දරෙන। <b>වණ්ණෙනා</b>ති ඡවිවණ්ණෙන සරීරවණ්ණනිභාය। <b>සබ්බා ඔභාසයං දිසා</b>ති සබ්බා දසපි දිසා පභාසෙන්තො, චන්දො විය සූරියො විය ච එකොභාසං එකාලොකං කරොන්තොති අත්ථො।
bod:එවං පන භගවතා පුච්ඡිතො දෙවපුත්තො අත්තානං පවෙදෙන්තො <b>“මණ්ඩූකොහං පුරෙ ආසි”</b>න්ති ගාථමාහ। තත්ථ <b>පුරෙ</b>ති පුරිමජාතියං। <b>උදකෙ</b>ති ඉදං තදා අත්තනො උප්පත්තිට්ඨානදස්සනං। <b>උදකෙ මණ්ඩූකො</b>ති තෙන උද්ධුමායිකාදිකස්ස ථලෙ මණ්ඩූකස්ස නිවත්තනං කතං හොති। ගාවො චරන්ති එත්ථාති ගොචරො, ගුන්නං ඝාසෙසනට්ඨානං। ඉධ පන ගොචරො වියාති ගොචරො, වාරි උදකං ගොචරො එතස්සාති <b>වාරිගොචරො</b>। උදකචාරීපි හි කොචි කච්ඡපාදි අවාරිගොචරොපි හොතීති “වාරිගොචරො”ති විසෙසෙත්වා වුත්තං। <b>තව ධම්මං සුණන්තස්සා</b>ති බ්රහ්මස්සරෙන කරවීකරුතමඤ්ජුනා දෙසෙන්තස්ස තව ධම්මං “ධම්මො එසො වුච්චතී”ති සරෙ නිමිත්තග්ගාහවසෙන සුණන්තස්ස। අනාදරෙ චෙතං සාමිවචනං। <b>අවධී වච්ඡපාලකො</b>ති වච්ඡෙ රක්ඛන්තො ගොපාලකදාරකො මම සමීපං ආගන්ත්වා දණ්ඩමොලුබ්භ තිට්ඨන්තො මම සීසෙ දණ්ඩං සන්නිරුම්භිත්වා මං මාරෙසීති අත්ථො।
bod:<b>සිතං කත්වා</b>ති “තථා පරිත්තතරෙනපි පුඤ්ඤානුභාවෙන එවං අතිවිය උළාරා ලොකියලොකුත්තරසම්පත්තියො ලබ්භන්තී”ති පීතිසොමනස්සජාතො භාසුරතරධවළවිප්ඵුරන්තදසනඛකිරණාවළීහි භිය්යොසො මත්තාය තං පදෙසං ඔභාසෙන්තො සිතං කත්වා। පීතිසොමනස්සවසෙන හි සො –
gax:“මුහුත්තං චිත්තපසාදස්ස, ඉද්ධිං පස්ස යසඤ්ච මෙ।
gae:ආනුභාවඤ්ච මෙ පස්ස, වණ්ණං පස්ස ජුතිඤ්ච මෙ॥
gax:“යෙ <pb M=1.295/> ච තෙ දීඝමද්ධානං, ධම්මං අස්සොසුං ගොතම।
gae:පත්තා තෙ අචලට්ඨානං, යත්ථ ගන්ත්වා න සොචරෙ”ති॥ (වි॰ ව॰ 859-860) –
uni:ඉමා <pb V=1.260/> ද්වෙ ගාථා වත්වා පක්කාමි।
bod:<b>යං පන කිඤ්චී</b>ති එත්ථ <b>ය</b>න්ති අනියමිතවචනං, තථා <b>කිඤ්චී</b>ති। <b>පනා</b>ති වචනාලඞ්කාරමත්තං। තස්මා යං කිඤ්චීති ඤෙය්යස්ස අනවසෙසපරියාදානං කතං හොති। <b>පනා</b>ති වා විසෙසත්ථදීපකො නිපාතො। තෙන “සම්මාසම්බුද්ධො”ති ඉමිනා සඞ්ඛෙපතො විත්ථාරතො ච සත්ථු චතුසච්චාභිසම්බොධො වුත්තො। <b>බුද්ධො</b>ති පන ඉමිනා තදඤ්ඤස්සපි ඤෙය්යස්ස අවබොධො। පුරිමෙන වා සත්ථු පටිවෙධඤාණානුභාවො, පච්ඡිමෙන දෙසනාඤාණානුභාවො। <b>පී</b>-ති උපරි වුච්චමානො විසෙසො ජොතීයති। <b>විමොක්ඛන්තිකඤාණවසෙනා</b>ති එත්ථ සබ්බසො පටිපක්ඛෙහි විමුච්චතීති විමොක්ඛො, අග්ගමග්ගො, තස්ස අන්තො, අග්ගඵලං, තස්මිං ලද්ධෙ ලද්ධබ්බතො තත්ථ භවං <b>විමොක්ඛන්තිකං, ඤාණං</b> සබ්බඤ්ඤුතඤ්ඤාණෙන සද්ධිං සබ්බම්පි බුද්ධඤාණං।
bod:<b>එවං පවත්තො</b>ති එත්ථ –
ind:“සබ්බඤ්ඤුතාය බුද්ධො, සබ්බදස්සාවිතාය බුද්ධො, අනඤ්ඤනෙය්යතාය බුද්ධො, විසවිතාය බුද්ධො, ඛීණාසවසඞ්ඛාතෙන බුද්ධො, නිරුපලෙපසඞ්ඛාතෙන බුද්ධො, එකන්තවීතරාගොති බුද්ධො, එකන්තවීතදොසොති බුද්ධො, එකන්තවීතමොහොති බුද්ධො, එකන්තනික්කිලෙසොති බුද්ධො, එකායනමග්ගං ගතොති බුද්ධො, එකො අනුත්තරං සම්මාසම්බොධිං අභිසම්බුද්ධොති බුද්ධො, අබුද්ධිවිහතත්තා බුද්ධිපටිලාභා බුද්ධො। බුද්ධොති නෙතං නාමං මාතරා කතං, න පිතරා කතං, න භාතරා කතං, න භගිනියා කතං, න මිත්තාමච්චෙහි කතං, න ඤාතිසාලොහිතෙහි කතං, න සමණබ්රාහ්මණෙහි කතං, න දෙවතාහි කතං, විමොක්ඛන්තිකමෙතං බුද්ධානං භගවන්තානං බොධියා මූලෙ සහ සබ්බඤ්ඤුතඤ්ඤාණස්ස පටිලාභා සච්ඡිකා පඤ්ඤත්ති යදිදං බුද්ධො”ති (මහානි॰ 192) –
uni:අයං <pb M=1.296/> නිද්දෙසපාළිනයො। යස්මා චෙත්ථ තස්සා පටිසම්භිදාපාළියා (පටි॰ ම॰ 1.162) භෙදො නත්ථි, තස්මා ද්වීසු එකෙනපි අත්ථසිද්ධීති දස්සනත්ථං <b>“පටිසම්භිදානයො වා”</b>ති අනියමත්ථො <b>වා</b>සද්දො වුත්තො।
bod:තත්ථ (පටි॰ ම॰ අට්ඨ॰ 2.1.162; මහානි॰ අට්ඨ॰ 192) යථා ලොකෙ අවගන්තා “අවගතො”ති වුච්චති, එවං <b>බුජ්ඣිතා සච්චානීති බුද්ධො</b> සුද්ධකත්තුවසෙන। යථා පණ්ණසොසා වාතා “පණ්ණසුසා”ති වුච්චන්ති, එවං <b>බොධෙතා පජායාති බුද්ධො</b> හෙතුකත්තුවසෙන। හෙතුඅත්ථො චෙත්ථ අන්තොනීතො <pb V=1.261/>। <b>සබ්බඤ්ඤුතාය බුද්ධො</b>ති සබ්බධම්මබුජ්ඣනසමත්ථාය බුද්ධියා බුද්ධොති අත්ථො। <b>සබ්බදස්සාවිතාය බුද්ධො</b>ති සබ්බධම්මබොධනසමත්ථාය බුද්ධියා බුද්ධොති අත්ථො। <b>අනඤ්ඤනෙය්යතාය බුද්ධො</b>ති අඤ්ඤෙන අබොධිතො සයමෙව බුද්ධත්තා බුද්ධොති අත්ථො। <b>විසවිතාය බුද්ධො</b>ති නානාගුණවිසවනතො පදුමමිව විකසනට්ඨෙන බුද්ධොති අත්ථො। <b>ඛීණාසවසඞ්ඛාතෙන බුද්ධො</b>ති එවමාදීහි ඡහි පදෙහි චිත්තසඞ්කොචකරධම්මප්පහානෙන නිද්දාක්ඛයවිබුද්ධො පුරිසො විය සබ්බකිලෙසනිද්දාක්ඛයවිබුද්ධත්තා බුද්ධොති වුත්තං හොති। තත්ථ සඞ්ඛා සඞ්ඛාතන්ති අත්ථතො එකත්තා <b>සඞ්ඛාතෙනා</b>ති වචනස්ස කොට්ඨාසෙනාති අත්ථො। තණ්හාලෙපදිට්ඨිලෙපාභාවෙන <b>නිරුපලෙපසඞ්ඛාතෙන</b>। සවාසනානං සබ්බකිලෙසානං පහීනත්තා එකන්තවචනෙනෙව විසෙසෙත්වා <b>“එකන්තවීතරාගො”</b>තිආදි වුත්තං। <b>එකන්තනික්කිලෙසො</b>ති රාගදොසමොහාවසෙසෙහි සබ්බකිලෙසෙහි නික්කිලෙසො। <b>එකායනමග්ගං ගතොති බුද්ධො</b>ති ගමනත්ථානං බුද්ධිඅත්ථතා විය බුද්ධිඅත්ථානම්පි ගමනත්ථතා ලබ්භතීති එකායනමග්ගං ගතත්තා බුද්ධොති වුච්චතීති අත්ථො। <b>එකො අනුත්තරං සම්මාසම්බොධිං අභිසම්බුද්ධොති බුද්ධො</b>ති න පරෙහි බුද්ධත්තා බුද්ධො, අථ ඛො සයමෙව අනුත්තරං සම්මාසම්බොධිං අභිසම්බුද්ධත්තා බුද්ධොති අත්ථො। <b>අබුද්ධිවිහතත්තා බුද්ධිපටිලාභා බුද්ධො</b>ති බුද්ධි බුද්ධං බොධොති අනත්ථන්තරං। තත්ථ යථා රත්තගුණයොගතො රත්තො පටො, එවං බුද්ධගුණයොගතො බුද්ධොති ඤාපනත්ථං වුත්තං। තතො පරං <b>බුද්ධොති නෙතං නාම</b>න්තිආදි අත්ථානුගතායං පඤ්ඤත්තීති බොධනත්ථං වුත්තන්ති එවමෙත්ථ ඉමිනාපි කාරණෙන භගවා බුද්ධොති වෙදිතබ්බො।
bod:ඉදානි <pb M=1.297/> <b>භගවා</b>ති ඉමස්ස අත්ථං දස්සෙන්තො ආහ <b>“භගවාති ඉදං පනස්සා”</b>තිආදි। තත්ථ <b>අස්සා</b>ති භගවතො। <b>ගුණවිසිට්ඨසත්තුත්තමගරුගාරවාධිවචන</b>න්ති සබ්බෙහි සීලාදිගුණෙහි විසිට්ඨස්ස තතො එව සබ්බසත්තෙහි උත්තමස්ස ගරුනො ගාරවවසෙන වුච්චමානවචනමෙතං භගවාති। තථා හි ලොකනාථො අපරිමිතනිරුපමප්පභාවසීලාදිගුණවිසෙසසමඞ්ගිතාය සබ්බානත්ථපරිහාරපුබ්බඞ්ගමාය නිරවසෙසහිතසුඛවිධානතප්පරාය නිරතිසයාය පයොගසම්පත්තියා සදෙවමනුස්සාය පජාය අච්චන්තුපකාරිතාය ච අපරිමාණාසු ලොකධාතූසු අපරිමාණානං සත්තානං උත්තමං ගාරවට්ඨානන්ති।
bod:<b>භගවාති වචනං සෙට්ඨ</b>න්ති සෙට්ඨවාචකං වචනං සෙට්ඨගුණසහචරණතො “සෙට්ඨ”න්ති වුත්තං। අථ වා වුච්චතීති වචනං, අත්ථො, තස්මා යො “භගවා”ති වචනෙන වචනීයො අත්ථො, සො සෙට්ඨොති අත්ථො। <b>භගවාති වචනමුත්තම</b>න්ති එත්ථාපි එසෙව නයො। <b>ගාරවයුත්තො</b>ති ගරුභාවයුත්තො ගරුගුණයොගතො। ගරුකරණං වා සාතිසයං අරහතීති ගාරවයුත්තො, ගාරවාරහොති අත්ථො। “සිප්පාදිසික්ඛාපකා ගරූ හොන්ති, න ච ගාරවයුත්තා, අයං පන තාදිසො න හොති, තස්මා ‘ගරූ’ති වත්වා ‘ගාරවයුත්තො’ති වුත්ත”න්ති කෙචි।
bod:ගුණවිසෙසහෙතුකං <pb V=1.262/> “භගවා”ති ඉදං භගවතො නාමන්ති සඞ්ඛෙපතො වුත්තමත්ථං විත්ථාරතො විභජිතුකාමො නාමංයෙව තාව අත්ථුද්ධාරවසෙන දස්සෙන්තො <b>“චතුබ්බිධඤ්හි නාම”</b>න්තිආදිමාහ। තත්ථ <b>ආවත්ථික</b>න්ති අවත්ථාය විදිතං තං තං අවත්ථං උපාදාය පඤ්ඤත්තං වොහරිතං। තථා <b>ලිඞ්ගිකං</b> තෙන තෙන ලිඞ්ගෙන වොහරිතං। <b>නෙමිත්තික</b>න්ති නිමිත්තතො ආගතං। <b>අධිච්චසමුප්පන්න</b>න්ති යදිච්ඡාය පවත්තං, යදිච්ඡාය ආගතං යදිච්ඡකං। ඉදානි ආවත්ථිකාදීනි නාමානි සරූපතො දස්සෙන්තො ආහ <b>“තත්ථ වච්ඡො දම්මො බලිබද්දො”</b>තිආදි। තත්ථ පඨමෙන <b>ආදි</b>-සද්දෙන බාලො යුවා වුඩ්ඪොති එවමාදිං සඞ්ගණ්හාති, දුතියෙන මුණ්ඩී ජටීති එවමාදිං, තතියෙන බහුස්සුතො ධම්මකථිකො ඣායීති එවමාදිං, චතුත්ථෙන අඝපදීපනං පාවචනන්ති එවමාදිං සඞ්ගණ්හාති। නෙමිත්තිකන්ති වුත්තමත්ථං බ්යතිරෙකවසෙන පතිට්ඨාපෙතුං <b>“න මහාමායායා”</b>තිආදි වුත්තං। <b>විමොක්ඛන්තික</b>න්ති ඉමිනා පන ඉදං නාමං අරියාය ජාතියා ජාතක්ඛණෙයෙව ජාතන්ති දස්සෙති। යදි <pb M=1.298/> විමොක්ඛන්තිකං, අථ කස්මා අඤ්ඤෙහි ඛීණාසවෙහි අසාධාරණන්ති ආහ <b>“සහ සබ්බඤ්ඤුතඤ්ඤාණස්ස පටිලාභා”</b>ති। බුද්ධානඤ්හි අරහත්තඵලං නිප්ඵජ්ජමානං සබ්බඤ්ඤුතඤ්ඤාණාදීහි සබ්බෙහි බුද්ධගුණෙහි සද්ධිංයෙව නිප්ඵජ්ජති। තෙන වුත්තං “විමොක්ඛන්තික”න්ති। <b>සච්ඡිකා පඤ්ඤත්තී</b>ති සබ්බධම්මානං සච්ඡිකිරියාය නිමිත්තා පඤ්ඤත්ති। අථ වා <b>සච්ඡිකා පඤ්ඤත්තී</b>ති පච්චක්ඛසිද්ධා පඤ්ඤත්ති। යංගුණනිමිත්තා හි සා, තෙ සත්ථු පච්චක්ඛභූතා, තංගුණා විය සාපි සච්ඡිකතා එව නාම හොති, න පරෙසං වොහාරමත්තෙනාති අධිප්පායො।
bod:<b>වදන්තී</b>ති මහාථෙරස්ස ගරුභාවතො බහුවචනෙනාහ, සඞ්ගීතිකාරෙහි වා කතමනුවාදං සන්ධාය। ඉස්සරියාදිභෙදො භගො අස්ස අත්ථීති <b>භගී</b>। මග්ගඵලාදිඅරියධම්මරතනං අරඤ්ඤවනපත්ථානි පන්තානි සෙනාසනානි අප්පසද්දාදිගුණයුත්තානි භජි සෙවි සීලෙනාති <b>භජී,</b> භජනසීලොති අත්ථො। <b>භාගී</b>ති චීවරපිණ්ඩපාතාදීනං චතුන්නං පච්චයානඤ්චෙව අත්ථධම්මවිමුත්තිරසස්ස ච අධිසීලාදීනඤ්ච භාගීති අත්ථො। විභජි පවිභජි ධම්මරතනන්ති <b>විභත්තවා</b>। <b>අකාසි භග්ග</b>න්ති රාගාදිපාපධම්මං භග්ගං අකාසීති භගවාති අත්ථො। ගරුපි ලොකෙ භගවාති වුච්චතීති ආහ <b>“ගරූ”</b>ති। යස්මා ගරු, තස්මාපි භගවාති වුත්තං හොති। හෙතුඅත්ථො හි <b>ඉති</b>-සද්දො। සො ච යත්ථ ඉති-සද්දො නත්ථි භගීතිආදීසු, තත්ථ පච්චෙකං යොජෙතබ්බො। භාග්යමස්ස අත්ථීති <b>භාග්යවා</b>। <b>බහූහි ඤායෙහී</b>ති කායභාවනාදිකෙහි අනෙකෙහි භාවනාක්කමෙහි। <b>සුභාවිතත්තනො</b>ති සම්මදෙව භාවිතසභාවස්ස। පච්චත්තෙ චෙතං සාමිවචනං, තෙන සුභාවිතත්තාති වුත්තං හොති, සුභාවිතසභාවොති අත්ථො। <b>මහාගණ්ඨිපදෙ</b> පන “සුභාවිතත්තනො සුභාවිතකායො”ති වුත්තං। භවානං අන්තං නිබ්බානං ගතොති <b>භවන්තගො</b>।
bod:<b>නිද්දෙසෙ</b> <pb V=1.263/> <b>වුත්තනයෙනා</b>ති එත්ථායං නිද්දෙසනයො –
ind:“භගවාති ගාරවාධිවචනමෙතං। අපිච භග්ගරාගොති භගවා, භග්ගදොසොති භගවා, භග්ගමොහොති භගවා, භග්ගමානොති භගවා, භග්ගදිට්ඨීති භගවා, භග්ගතණ්හොති භගවා, භග්ගකිලෙසොති භගවා, භජි විභජි පවිභජි ධම්මරතනන්ති භගවා, භවානං අන්තකරොති <pb M=1.299/> භගවා, භාවිතකායො භාවිතසීලො භාවිතචිත්තො භාවිතපඤ්ඤොති භගවා, භජි වා භගවා අරඤ්ඤවනපත්ථානි පන්තානි සෙනාසනානි අප්පසද්දානි අප්පනිග්ඝොසානි විජනවාතානි මනුස්සරාහස්සෙය්යකානි පටිසල්ලානසාරුප්පානීති භගවා। භාගී වා භගවා චීවරපිණ්ඩපාතසෙනාසනගිලානපච්චයභෙසජ්ජපරික්ඛාරානන්ති භගවා। භාගී වා භගවා අත්ථරසස්ස ධම්මරසස්ස විමුත්තිරසස්ස අධිසීලස්ස අධිචිත්තස්ස අධිපඤ්ඤායාති භගවා। භාගී වා භගවා චතුන්නං ඣානානං චතුන්නං අප්පමඤ්ඤානං චතුන්නං අරූපසමාපත්තීනන්ති භගවා। භාගී වා භගවා අට්ඨන්නං විමොක්ඛානං අට්ඨන්නං අභිභායතනානං නවන්නං අනුපුබ්බවිහාරසමාපත්තීනන්ති භගවා। භාගී වා භගවා දසන්නං සඤ්ඤාභාවනානං දසන්නං කසිණසමාපත්තීනං ආනාපානස්සතිසමාධිස්ස අසුභසමාපත්තියාති භගවා। භාගී වා භගවා චතුන්නං සතිපට්ඨානානං චතුන්නං සම්මප්පධානානං චතුන්නං ඉද්ධිපාදානං පඤ්චන්නං ඉන්ද්රියානං පඤ්චන්නං බලානං සත්තන්නං බොජ්ඣඞ්ගානං අරියස්ස අට්ඨඞ්ගිකස්ස මග්ගස්සාති භගවා। භාගී වා භගවා දසන්නං තථාගතබලානං චතුන්නං වෙසාරජ්ජානං චතුන්නං පටිසම්භිදානං ඡන්නං අභිඤ්ඤානං ඡන්නං බුද්ධධම්මානන්ති භගවා। භගවාති නෙතං නාමං…පෙ॰… සච්ඡිකා පඤ්ඤත්ති යදිදං භගවා”ති (මහානි॰ 84)।
bod:එත්ථ ච “ගාරවාධිවචන”න්තිආදීනි යදිපි ගාථායං ආගතපදානුක්කමෙන න නිද්දිට්ඨානි, යථාරහං පන තෙසං සබ්බෙසම්පි නිද්දෙසභාවෙන වෙදිතබ්බානි। තත්ථ <b>ගාරවාධිවචන</b>න්ති ගරූනං ගරුභාවවාචකං වචනං। <b>භජී</b>ති භාගසො කථෙසි। තෙනාහ “විභජි පවිභජි ධම්මරතන”න්ති। මග්ගඵලාදි අරියධම්මොයෙව <b>ධම්මරතනං</b>। පුන <b>භජී</b>ති ඉමස්ස සෙවීති අත්ථො। <b>භාගී</b>ති භාගාභිධෙය්යවා। පුන <b>භාගී</b>ති එත්ථ භජනසීලොති අත්ථො। <b>අත්ථරසස්සා</b>ති අත්ථසන්නිස්සයස්ස රසස්ස। විමුත්තායතනසීසෙ හි ඨත්වා ධම්මං කථෙන්තස්ස සුණන්තස්ස ච තදත්ථං ආරබ්භ උප්පජ්ජනකපීතිසොමනස්සං අත්ථරසො। ධම්මං ආරබ්භ <b>ධම්මරසො</b>। යං සන්ධාය වුත්තං “ලභති අත්ථවෙදං, ලභති ධම්මවෙද”න්ති (අ॰ නි॰ 6.10)। <b>විමුත්තිරසස්සා</b>ති විමුත්තිභූතස්ස විමුත්තිසන්නිස්සයස්ස වා රසස්ස। <b>සඤ්ඤාභාවනාන</b>න්ති <pb M=1.300/> අනිච්චසඤ්ඤාදීනං දසන්නං සඤ්ඤාභාවනානං <pb V=1.264/>। <b>ඡන්නං බුද්ධධම්මාන</b>න්ති ඡ අසාධාරණඤාණානි සන්ධාය වුත්තං। තත්ථ තත්ථ භගවාතිසද්දසිද්ධි නිරුත්තිනයෙනෙව වෙදිතබ්බා।
bod:යදිපි “භාග්යවා”තිආදීහි පදෙහි වුච්චමානො අත්ථො “භගී භජී”ති (මහානි॰ 84) නිද්දෙසගාථාය සඞ්ගහිතො එව, තථාපි පදසිද්ධිඅත්ථවිභාගඅත්ථයොජනාදිසහිතො සංවණ්ණනානයො තතො අඤ්ඤාකාරොති වුත්තං <b>“අයං පන අපරො නයො”</b>ති। <b>වණ්ණවිපරියායොති එත</b>න්ති එත්ථ <b>ඉති</b>සද්දො ආදිඅත්ථො, තෙන වණ්ණවිකාරො වණ්ණලොපො ධාතුඅත්ථෙන නියොජනඤ්චාති ඉමං තිවිධං ලක්ඛණං සඞ්ගණ්හාති। <b>සද්දනයෙනා</b>ති සද්දලක්ඛණනයෙන। පිසොදරාදීනං සද්දානං ආකතිගණභාවතො වුත්තං <b>“පිසොදරාදිපක්ඛෙපලක්ඛණං ගහෙත්වා”</b>ති। පක්ඛිපනමෙව ලක්ඛණං। තප්පරියාපන්නතාකරණඤ්හි පක්ඛිපනං। <b>පාරප්පත්ත</b>න්ති පරමුක්කංසගතං පාරමීභාවප්පත්තං। <b>භාග්ය</b>න්ති කුසලං। තත්ථ මග්ගකුසලං ලොකුත්තරසුඛනිබ්බත්තකං, ඉතරං ලොකියසුඛනිබ්බත්තකං, ඉතරම්පි වා විවට්ටුපනිස්සයං පරියායතො ලොකුත්තරසුඛනිබ්බත්තකං සියා।
bod:ඉදානි <b>භගවා</b>ති ඉමස්ස අත්ථං විභජිත්වා දස්සෙන්තො ආහ <b>“යස්මා පනා”</b>තිආදි। තත්ථ ලොභාදයො එකකවසෙන ගහිතා, තථා විපරීතමනසිකාරො විපල්ලාසභාවසාමඤ්ඤෙන, අහිරිකාදයො දුකවසෙන। තත්ථ කුජ්ඣනලක්ඛණො <b>කොධො,</b> සො නවවිධආඝාතවත්ථුසම්භවො। “අක්කොච්ඡි මං අවධි ම”න්තිආදිනා (ධ॰ ප॰ 3-4) පුනප්පුනං කුජ්ඣනවසෙන චිත්තපරියොනන්ධනො <b>උපනාහො</b>। උභයම්පි පටිඝොයෙව, සො පවත්තිනානත්තතො භින්දිත්වා වුත්තො। සකිං උප්පන්නො කොධො කොධොයෙව, තදුත්තරි උපනාහො। වුත්තඤ්චෙතං “පුබ්බකාලෙ කොධො, අපරකාලෙ උපනාහො”ති (විභ॰ 891)। අගාරියස්ස (ම॰ නි॰ අට්ඨ॰ 1.71) අනගාරියස්ස වා සුකතකරණවිනාසනො <b>මක්ඛො</b>। අගාරියොපි හි කෙනචි අනුකම්පකෙන දලිද්දො සමානො උච්චෙ ඨානෙ ඨපිතො අපරෙන සමයෙන “කිං තයා මය්හං කත”න්ති තස්ස සුකතකරණං විනාසෙති। අනගාරියොපි සාමණෙරකාලතො පභුති ආචරියෙන වා උපජ්ඣායෙන වා චතූහි පච්චයෙහි උද්දෙසපරිපුච්ඡාදීහි ච අනුග්ගහෙත්වා ධම්මකථානයප්පකරණකොසල්ලාදීනි සික්ඛාපිතො අපරෙන <pb M=1.301/> සමයෙන රාජරාජමහාමත්තාදීහි සක්කතො ගරුකතො ආචරියුපජ්ඣායෙසු අචිත්තීකතො චරමානො “අයං අම්හෙහි දහරකාලෙ එවං අනුග්ගහිතො සංවඩ්ඪිතො ච, අථ ච පනිදානි නිස්සිනෙහො ජාතො”ති වුච්චමානො “කිං මය්හං තුම්හෙහි කත”න්ති තෙසං සුකතකරණං විනාසෙති, තස්සෙසො පුබ්බකාරිතාලක්ඛණස්ස ගුණස්ස විනාසනො උදකපුඤ්ඡනියා විය සරීරානුගතං උදකං නිපුඤ්ඡන්තො මක්ඛො। තථා හි සො පරෙසං ගුණානං මක්ඛනට්ඨෙන “මක්ඛො”ති වුච්චති। පළාසතීති <b>පළාසො,</b> පරස්ස ගුණෙ දස්සෙත්වා අත්තනො ගුණෙහි සමෙ කරොතීති අත්ථො। සො පන බහුස්සුතෙපි <pb V=1.265/> පුග්ගලෙ අජ්ඣොත්ථරිත්වා “ඊදිසස්ස ච බහුස්සුතස්ස අනියතා ගති, තව වා මම වා කො විසෙසො”ති, රත්තඤ්ඤූ චිරපබ්බජිතෙ පුග්ගලෙ අජ්ඣොත්ථරිත්වා “ත්වම්පි ඉමස්මිං සාසනෙ පබ්බජිතො, අහම්පි පබ්බජිතො, ත්වම්පි සීලමත්තෙ ඨිතො, අහම්පී”තිආදිනා නයෙන උප්පජ්ජමානො යුගග්ගාහො। යුගග්ගාහලක්ඛණො හි පළාසො।
bod:පරෙසං සක්කාරාදීනි ඛීයමානා උසූයමානා <b>ඉස්සා</b>। අත්තනො සම්පත්තියා නිගූහනං පරෙහි සාධාරණභාවං අසහමානං <b>මච්ඡරියං</b>। වඤ්චනිකචරියභූතා <b>මායා,</b> සා සකදොසපටිච්ඡාදනලක්ඛණා। තථා හි සා අත්තනො විජ්ජමානදොසපටිච්ඡාදනතො චක්ඛුමොහනමායා වියාති “මායා”ති වුච්චති। අත්තනො අවිජ්ජමානගුණප්පකාසනලක්ඛණං කෙරාටිකභාවෙන උප්පජ්ජමානං <b>සාඨෙය්යං</b>। අසන්තගුණදීපනඤ්හි “කෙරාටිය”න්ති වුච්චති। කෙරාටිකො හි පුග්ගලො ආයනමච්ඡො විය හොති। ආයනමච්ඡො නාම සප්පමුඛමච්ඡවාලා එකා මච්ඡජාති। සො කිර මච්ඡානං නඞ්ගුට්ඨං දස්සෙති, සප්පානං සීසං “තුම්හාකං සදිසො අහ”න්ති ජානාපෙතුං, එවමෙව කෙරාටිකො පුග්ගලො යං යං සුත්තන්තිකං වා ආභිධම්මිකං වා උපසඞ්කමති, තං තං එවං වදති “අහං තුම්හාකං අන්තෙවාසී, තුම්හෙ මය්හං අනුකම්පකා, නාහං තුම්හෙ මුඤ්චාමී”ති। එවමෙතෙ “සගාරවො අයං අම්හෙසු සප්පතිස්සො”ති මඤ්ඤිස්සන්ති, තස්සෙවං කෙරාටිකභාවෙන උප්පජ්ජමානං සාඨෙය්යං।
bod:සබ්බසො මද්දවාභාවෙන වාතභරිතභස්තසදිසස්ස ථද්ධභාවස්ස අනොනමිතදණ්ඩසදිසතාය පග්ගහිතසිරඅනිවාතවුත්තිකායස්ස ච කාරකො <pb M=1.302/> <b>ථම්භො</b>। තදුත්තරිකරණො <b>සාරම්භො</b>। සො දුවිධෙන ලබ්භති අකුසලවසෙන චෙව කුසලවසෙන ච। තත්ථ අගාරියස්ස පරෙන කතං අලඞ්කාරාදිං දිස්වා තද්දිගුණතද්දිගුණකරණෙන උප්පජ්ජමානො, අනගාරියස්ස ච යත්තකං යත්තකං පරො පරියාපුණාති වා කථෙති වා, මානවසෙන තද්දිගුණතද්දිගුණකරණෙන උප්පජ්ජමානො අකුසලො। තෙන හි සමන්නාගතො පුග්ගලො තද්දිගුණං තද්දිගුණං කරොති। අගාරියො සමානො එකෙනෙකස්මිං ඝරවත්ථුස්මිං සජ්ජිතෙ අපරො ද්වෙ වත්ථූනි සජ්ජෙති, අපරො චත්තාරො, අපරො අට්ඨ, අපරො සොළස। අනගාරියො සමානො එකෙනෙකස්මිං නිකායෙ ගහිතෙ “නාහං එතස්ස හෙට්ඨා භවිස්සාමී”ති අපරො ද්වෙ ගණ්හාති, අපරො තයො, අපරො චත්තාරො, අපරො පඤ්ච। සාරම්භවසෙන හි ගණ්හිතුං න වට්ටති। අකුසලපක්ඛො හෙස නිරයගාමිමග්ගො। අගාරියස්ස පන පරං එකං සලාකභත්තං දෙන්තං දිස්වා අත්තනො ද්වෙ වා තීණි වා දාතුකාමතාය උප්පජ්ජමානො, අනගාරියස්ස ච පරෙන එකනිකායෙ ගහිතෙ මානං අනිස්සාය කෙවලං තං දිස්වා අත්තනො ආලසියං අභිභුය්ය ද්වෙ නිකායෙ ගහෙතුකාමතාය උප්පජ්ජමානො කුසලො। කුසලපක්ඛවසෙන හි එකස්මිං එකං සලාකභත්තං දෙන්තෙ ද්වෙ, ද්වෙ දෙන්තෙ චත්තාරි දාතුං වට්ටති। භික්ඛුනාපි <pb V=1.266/> පරෙන එකස්මිං නිකායෙ ගහිතෙ “ද්වෙ නිකායෙ ගහෙත්වා සජ්ඣායන්තස්ස මෙ ඵාසු හොතී”ති විවට්ටපක්ඛෙ ඨත්වා තදුත්තරි ගණ්හිතුං වට්ටති, ඉධ පන අකුසලපක්ඛියො තදුත්තරිකරණො “සාරම්භො”ති වුත්තො।
bod:ජාතිආදීනි නිස්සාය සෙය්යස්ස “සෙය්යොහමස්මී”තිආදිනා උන්නතිවසෙන පග්ගණ්හනවසෙන පවත්තො <b>මානො</b>। අබ්භුන්නතිවසෙන පවත්තො <b>අතිමානො</b>। පුබ්බෙ කෙනචි අත්තානං සදිසං කත්වා පච්ඡා තතො අධිකතො දහතො උප්පජ්ජමානකො අතිමානොති වෙදිතබ්බො। ජාතිආදිං පටිච්ච මජ්ජනාකාරො <b>මදො,</b> සොපි අත්ථතො මානො එව। සො පන ජාතිමදො ගොත්තමදො ආරොග්යමදො යොබ්බනමදො ජීවිතමදො ලාභමදො සක්කාරමදො ගරුකාරමදො පුරෙක්ඛාරමදො පරිවාරමදො භොගමදො වණ්ණමදො සුතමදො පටිභානමදො රත්තඤ්ඤුමදො පිණ්ඩපාතිකමදො අනවඤ්ඤත්තිමදො ඉරියාපථමදො ඉද්ධිමදො යසමදො සීලමදො ඣානමදො සිප්පමදො ආරොහමදො පරිණාහමදො සණ්ඨානමදො පාරිපූරිමදොති අනෙකවිධො।
bod:තත්ථ <pb M=1.303/> (විභ॰ අට්ඨ॰ 843-844) ජාතිං නිස්සාය උප්පන්නො මජ්ජනාකාරප්පවත්තො මානො <b>ජාතිමදො,</b> සො ඛත්තියාදීනං චතුන්නම්පි වණ්ණානං උප්පජ්ජති। ජාතිසම්පන්නො හි ඛත්තියො “මාදිසො අඤ්ඤො නත්ථි, අවසෙසා අන්තරා උට්ඨාය ඛත්තියා ජාතා, අහං පන වංසාගතඛත්තියො”ති මානං කරොති। බ්රාහ්මණාදීසුපි එසෙව නයො। ගොත්තං නිස්සාය උප්පන්නො මජ්ජනාකාරප්පවත්තො මානො <b>ගොත්තමදො,</b> සොපි ඛත්තියාදීනං චතුන්නම්පි වණ්ණානං උප්පජ්ජති। ඛත්තියොපි හි “අහං කොණ්ඩඤ්ඤගොත්තො, අහං ආදිච්චගොත්තො”ති මානං කරොති। බ්රාහ්මණොපි “අහං කස්සපගොත්තො, අහං භාරද්වාජගොත්තො”ති මානං කරොති। වෙස්සොපි සුද්දොපි අත්තනො අත්තනො කුලගොත්තං නිස්සාය මානං කරොති। ආරොග්යමදාදීසුපි “අහං අරොගො, සෙසා රොගබහුලා, කණ්ඩුවනමත්තම්පි මය්හං බ්යාධි නාම නත්ථී”ති මජ්ජනවසෙන උප්පන්නො මානො <b>ආරොග්යමදො</b> නාම। “අහං තරුණො, අවසෙසසත්තානං අත්තභාවො පපාතෙ ඨිතරුක්ඛසදිසො, අහං පන පඨමවයෙ ඨිතො”ති මජ්ජනවසෙන උප්පන්නො මානො <b>යොබ්බනමදො</b>। “අහං චිරං ජීවිං, චිරං ජීවාමි, චිරං ජීවිස්සාමි, සුඛං ජීවිං, සුඛං ජීවාමි, සුඛං ජීවිස්සාමී”ති මජ්ජනවසෙන උප්පන්නො මානො <b>ජීවිතමදො</b> නාම। “අහං ලාභී, අවසෙසා සත්තා අප්පලාභා, මය්හං පන ලාභස්ස පමාණං නත්ථී”ති මජ්ජනවසෙන උප්පන්නො මානො <b>ලාභමදො</b> නාම।
bod:“අවසෙසා සත්තා යං වා තං වා ලභන්ති, අහං පන සුකතං පණීතං චීවරාදිපච්චයං ලභාමී”ති මජ්ජනවසෙන උප්පන්නො මානො <b>සක්කාරමදො</b> නාම। “අවසෙසභික්ඛූනං පාදපිට්ඨියං අක්කමිත්වා <pb V=1.267/> ගච්ඡන්තා මනුස්සා ‘අයං සමණො’තිපි න වන්දන්ති, මං පන දිස්වා වන්දන්ති, පාසාණච්ඡත්තං විය ගරුකං කත්වා අග්ගික්ඛන්ධං විය ච දුරාසදං කත්වා මඤ්ඤන්තී”ති මජ්ජනවසෙන උප්පන්නො මානො <b>ගරුකාරමදො</b> නාම। “උප්පන්නො පඤ්හො මය්හමෙව මුඛෙන ඡිජ්ජති, භික්ඛාචාරං ගච්ඡන්තාපි ආගච්ඡන්තාපි මමෙව පුරතො කත්වා පරිවාරෙත්වා ගච්ඡන්තී”ති මජ්ජනවසෙන උප්පන්නො මානො <b>පුරෙක්ඛාරමදො</b> නාම। අගාරියස්ස තාව මහාපරිවාරස්ස “පුරිසසතම්පි පුරිසසහස්සම්පි මං පරිවාරෙතී”ති, අනගාරියස්ස “සමණසතම්පි සමණසහස්සම්පි මං පරිවාරෙති, සෙසා අප්පපරිවාරා, අහං මහාපරිවාරො චෙව සුචිපරිවාරො චා”ති මජ්ජනවසෙන උප්පන්නො මානො <b>පරිවාරමදො</b> නාම। “අවසෙසා සත්තා අත්තනො <pb M=1.304/> පරිභොගමත්තකම්පි න ලභන්ති, මය්හං පන නිධානගතස්සෙව ධනස්ස පමාණං නත්ථී”ති මජ්ජනවසෙන උප්පන්නො මානො <b>භොගමදො</b> නාම। “අවසෙසා සත්තා දුබ්බණ්ණා දුරූපා, අහං අභිරූපො පාසාදිකො”තිපි “අවසෙසසත්තා නිග්ගුණා පත්ථටඅකිත්තිනො, මය්හං පන කිත්තිසද්දො දෙවමනුස්සෙසු පාකටො ‘ඉතිපි ථෙරො බහුස්සුතො, ඉතිපි සීලවා, ඉතිපි ධුතගුණයුත්තො’”ති, එවං සරීරවණ්ණං ගුණවණ්ණඤ්ච පටිච්ච මජ්ජනවසෙන උප්පන්නො මානො <b>වණ්ණමදො</b> නාම।
bod:“අවසෙසා සත්තා අප්පස්සුතා, අහං පන බහුස්සුතො”ති මජ්ජනවසෙන උප්පන්නො මානො <b>සුතමදො</b> නාම। “අවසෙසා සත්තා අප්පටිභානා, මය්හං පන පටිභානස්ස පමාණං නත්ථී”ති මජ්ජනවසෙන උප්පන්නො මානො <b>පටිභානමදො</b> නාම। “අහං රත්තඤ්ඤූ අසුකං බුද්ධවංසං රාජවංසං ජනපදවංසං ගාමවංසං රත්තින්දිවපරිච්ඡෙදං නක්ඛත්තමුහුත්තයොගං ජානාමී”ති මජ්ජනවසෙන උප්පන්නො මානො <b>රත්තඤ්ඤුමදො</b> නාම। “අවසෙසා භික්ඛූ අන්තරා පිණ්ඩපාතිකා ජාතා, අහං පන ජාතිපිණ්ඩපාතිකො”ති මජ්ජනවසෙන උප්පන්නො මානො <b>පිණ්ඩපාතිකමදො</b> නාම। “අවසෙසා සත්තා උඤ්ඤාතා අවඤ්ඤාතා, අහං පන අනවඤ්ඤාතො”ති මජ්ජනවසෙන උප්පන්නො මානො <b>අනවඤ්ඤත්තිමදො</b> නාම। “අවසෙසානං සත්තානං ඉරියාපථො අපාසාදිකො, මය්හං පන පාසාදිකො”ති මජ්ජනවසෙන උප්පන්නො මානො <b>ඉරියාපථමදො</b> නාම। “අවසෙසා සත්තා ඡින්නපක්ඛකාකසදිසා, අහං පන මහිද්ධිකො මහානුභාවො”ති වා “අහං යං යං කම්මං කරොමි, තං තං ඉජ්ඣතී”ති වා මජ්ජනවසෙන උප්පන්නො මානො <b>ඉද්ධිමදො</b> නාම।
bod:<b>යසමදො</b> පන අගාරිකෙනපි අනගාරිකෙනපි දීපෙතබ්බො। අගාරිකොපි හි එකච්චො අට්ඨාරසසු සෙණීසු එකිස්සා ජෙට්ඨකො හොති, තස්ස “අවසෙසෙ පුරිසෙ අහං පට්ඨපෙමි, අහං විචාරෙමී”ති, අනගාරිකොපි එකච්චො කත්ථචි ජෙට්ඨකො හොති, තස්ස “අවසෙසා භික්ඛූ මය්හං ඔවාදෙ වත්තන්ති, අහං ජෙට්ඨකො”ති මජ්ජනවසෙන උප්පන්නො මානො <b>යසමදො</b> නාම। “අවසෙසා <pb V=1.268/> සත්තා දුස්සීලා, අහං පන සීලවා”ති මජ්ජනවසෙන උප්පන්නො මානො <b>සීලමදො</b> නාම। “අවසෙසානං සත්තානං කුක්කුටස්ස උදකපානමත්තෙපි කාලෙ චිත්තෙකග්ගතා නත්ථි, අහං පන උපචාරප්පනානං ලාභී”ති මජ්ජනවසෙන උප්පන්නො මානො <b>ඣානමදො</b> නාම। “අවසෙසා සත්තා නිස්සිප්පා, අහං සිප්පවා”ති මජ්ජනවසෙන උප්පන්නො මානො <pb M=1.305/> <b>සිප්පමදො</b> නාම। “අවසෙසා සත්තා රස්සා, අහං දීඝො”ති මජ්ජනවසෙන උප්පන්නො මානො <b>ආරොහමදො</b> නාම। “අවසෙසා සත්තා රස්සා වා හොන්ති දීඝා වා, අහං නිග්රොධපරිමණ්ඩලො”ති මජ්ජනවසෙන උප්පන්නො මානො <b>පරිණාහමදො</b> නාම। “අවසෙසානං සත්තානං සරීරසණ්ඨානං විරූපං බීභච්ඡං, මය්හං පන මනාපං පාසාදික”න්ති මජ්ජනවසෙන උප්පන්නො මානො <b>සණ්ඨානමදො</b> නාම। “අවසෙසානං සත්තානං සරීරෙ බහූ දොසා, මය්හං පන සරීරෙ කෙසග්ගමත්තම්පි වජ්ජං නත්ථී”ති මජ්ජනවසෙන උප්පන්නො මානො <b>පාරිපූරිමදො</b> නාම। එවමයං සබ්බොපි ජාතිආදිං නිස්සාය මජ්ජනාකාරවසප්පවත්තො මානො ඉධ “මදො”ති වුත්තො। කාමගුණෙසු චිත්තස්ස වොස්සග්ගො <b>පමාදො,</b> පඤ්චසු කාමගුණෙසු සතියා අනිග්ගණ්හිත්වා චිත්තස්ස වොස්සජ්ජනං, සතිවිරහොති වුත්තං හොති। <b>තණ්හාවිජ්ජා</b> පාකටායෙව।
bod:ලොභාදයො ච පුන <b>තිවිධාකුසලමූල</b>න්ති තිකවසෙන ගහිතා। දුච්චරිතාදීසුපි <b>තිවිධ</b>-සද්දො පච්චෙකං යොජෙතබ්බො। තත්ථ කායදුච්චරිතාදීනි <b>තිවිධදුච්චරිතානි</b>। තණ්හාසංකිලෙසාදයො <b>තිවිධසංකිලෙසා</b>। රාගමලාදයො මලීනභාවකරත්තා <b>තිවිධමලානි</b>। රාගාදයො හි චිත්තං මලීනං කරොන්ති, මලං ගාහාපෙන්ති, තස්මා “මලානී”ති වුච්චන්ති। “රාගො විසමං, දොසො විසමං, මොහො විසම”න්ති (විභ॰ 924) එවං වුත්තා රාගාදයො “කායවිසමං වචීවිසමං මනොවිසම”න්ති (විභ॰ 924) එවමාගතා කායදුච්චරිතාදයො ච <b>තිවිධවිසමානි</b>। තානි පන යස්මා රාගාදීසු චෙව කායදුච්චරිතාදීසු ච සත්තා පක්ඛලන්ති, පක්ඛලිතා ච සාසනතොපි සුගතිතොපි පතන්ති, තස්මා පක්ඛලනපාතහෙතුභාවතො “විසමානී”ති වුච්චන්ති। “කාමසඤ්ඤා බ්යාපාදසඤ්ඤා විහිංසාසඤ්ඤා”ති (විභ॰ 911) එවමාගතා කාමාදිපටිසංයුත්තා සඤ්ඤා <b>තිවිධසඤ්ඤා</b>। තථා “කාමවිතක්කො බ්යාපාදවිතක්කො විහිංසාවිතක්කො”ති එවමාගතා <b>තිවිධවිතක්කා</b>। තණ්හාපපඤ්චො දිට්ඨිපපඤ්චො මානපපඤ්චොති ඉමෙ <b>තිවිධපපඤ්චා</b>। වට්ටස්මිං සත්තෙ පපඤ්චෙන්තීති තණ්හාදයො “පපඤ්චා”ති වුච්චන්ති।
bod:<b>චතුබ්බිධවිපරියෙසා</b>තිආදීසු <b>චතුබ්බිධ</b>-සද්දො පච්චෙකං යොජෙතබ්බො। තත්ථ අනිච්චාදීනි වත්ථූනි නිච්චන්තිආදිනා නයෙන විපරීතතො එසන්තීති විපරියෙසා। “අනිච්චෙ නිච්චන්ති සඤ්ඤාවිපරියෙසො චිත්තවිපරියෙසො දිට්ඨිවිපරියෙසො <pb M=1.306/>, දුක්ඛෙ සුඛන්ති සඤ්ඤාවිපරියෙසො චිත්තවිපරියෙසො දිට්ඨිවිපරියෙසො, අසුභෙ සුභන්ති සඤ්ඤාවිපරියෙසො චිත්තවිපරියෙසො දිට්ඨිවිපරියෙසො <pb V=1.269/>, අනත්තනි අත්තාති සඤ්ඤාවිපරියෙසො චිත්තවිපරියෙසො දිට්ඨිවිපරියෙසො”ති එවමාගතා ද්වාදස විපල්ලාසා චතුන්නං අනිච්චාදිවත්ථූනං වසෙන “චතුබ්බිධවිපරියෙසා”ති වුත්තා। එත්ථ පන චිත්තකිච්චස්ස දුබ්බලට්ඨානෙ දිට්ඨිවිරහිතාය අකුසලසඤ්ඤාය සකකිච්චස්ස බලවකාලෙ සඤ්ඤාවිපල්ලාසො වෙදිතබ්බො, දිට්ඨිවිරහිතස්සෙව අකුසලචිත්තස්ස සකකිච්චස්ස බලවකාලෙ චිත්තවිපල්ලාසො, දිට්ඨිසම්පයුත්තචිත්තෙ දිට්ඨිවිපල්ලාසො। තස්මා සබ්බදුබ්බලො සඤ්ඤාවිපල්ලාසො, තතො බලවතරො චිත්තවිපල්ලාසො, සබ්බබලවතරො දිට්ඨිවිපල්ලාසො। අජාතබුද්ධිදාරකස්ස කහාපණදස්සනං විය සඤ්ඤා ආරම්මණස්ස උපට්ඨානාකාරමත්තගහණතො। ගාමිකපුරිසස්ස කහාපණදස්සනං විය චිත්තං ලක්ඛණප්පටිවෙධස්සපි සම්පාදනතො। කම්මාරස්ස මහාසණ්ඩාසෙන අයොගහණං විය දිට්ඨි අභිනිවෙසපරාමසනතො। තත්ථ චත්තාරො දිට්ඨිවිපල්ලාසා, අනිච්චානත්තෙසු නිච්චන්තිආදිවසප්පවත්තා චත්තාරො සඤ්ඤාචිත්තවිපල්ලාසාති ඉමෙ අට්ඨ විපල්ලාසා සොතාපත්තිමග්ගෙන පහීයන්ති। අසුභෙ සුභන්ති සඤ්ඤාචිත්තවිපල්ලාසා සකදාගාමිමග්ගෙන තනුකා හොන්ති, අනාගාමිමග්ගෙන පහීයන්ති। දුක්ඛෙ සුඛන්ති සඤ්ඤාචිත්තවිපල්ලාසා අරහත්තමග්ගෙන පහීයන්තීති වෙදිතබ්බා।
bod:“කාමාසවො භවාසවො දිට්ඨාසවො අවිජ්ජාසවො”ති (චූළනි॰ ජතුකණ්ණිමාණවපුච්ඡානිද්දෙස 69) එවමාගතා කාමතණ්හාදයො චත්තාරො ආසවන්ති චක්ඛුආදිතො සන්දන්ති පවත්තන්තීති <b>ආසවා</b>। කිඤ්චාපි චක්ඛුආදිතො කුසලාදීනම්පි පවත්ති අත්ථි, කාමාසවාදයො එව පන වණතො යූසං විය පග්ඝරණකඅසුචිභාවෙන සන්දන්ති, තස්මා තෙ එව “ආසවා”ති වුච්චන්ති। තත්ථ හි පග්ඝරණකඅසුචිම්හි නිරුළ්හො ආසවසද්දොති। අථ වා ධම්මතො යාව ගොත්රභුං, ඔකාසතො යාව භවග්ගං සවන්ති ගච්ඡන්ති ආරම්මණකරණවසෙන පවත්තන්තීති ආසවා, එතෙ ධම්මෙ එතඤ්ච ඔකාසං අන්තොකරිත්වා පවත්තන්තීති අත්ථො। අවධිඅත්ථො හි <b>ආ</b>-කාරො। අවධි ච මරියාදාභිවිධිභෙදතො දුවිධො। තත්ථ මරියාදං කිරියං බහිකත්වා පවත්තති යථා “ආපාටලිපුත්තං වුට්ඨො දෙවො”ති, අභිවිධි පන කිරියං බ්යාපෙත්වා පවත්තති යථා “ආභවග්ගං භගවතො <pb M=1.307/> යසො පවත්තතී”ති, අභිවිධිඅත්ථො චායං <b>ආ</b>-කාරො ඉධ ගහිතො, තස්මා තෙ ධම්මෙ තඤ්ච ඔකාසං අන්තොකරිත්වා ආරම්මණකරණවසෙන සවන්තීති “ආසවා”ති වුච්චන්ති। චිරපාරිවාසියට්ඨෙන මදිරාදයො ආසවා වියාතිපි ආසවා। ලොකස්මිඤ්හි චිරපාරිවාසිකා මදිරාදයො “ආසවා”ති වුච්චන්ති। යදි ච චිරපාරිවාසියට්ඨෙන ආසවා, එතෙයෙව භවිතුමරහන්ති। වුත්තඤ්හෙතං “පුරිමා, භික්ඛවෙ, කොටි න පඤ්ඤායති අවිජ්ජාය, ඉතො පුබ්බෙ අවිජ්ජා නාහොසී”තිආදි (අ॰ නි॰ 10.61)। අඤ්ඤෙසු පන යථාවුත්තෙ ධම්මෙ ඔකාසඤ්ච ආරම්මණං කත්වා පවත්තමානෙසු මානාදීසු ච විජ්ජමානෙසු අත්තත්තනියාදිග්ගාහවසෙන <pb V=1.270/> අභිබ්යාපනං මදනකරණවසෙන ආසවසදිසතා ච එතෙසංයෙව, න අඤ්ඤෙසන්ති ද්වීසුපි අත්ථවිකප්පෙසු එතෙසුයෙව ආසවසද්දො නිරුළ්හොති දට්ඨබ්බො। ආයතං වා සංසාරදුක්ඛං සවන්ති පසවන්තීතිපි ආසවා। න හි තං කිඤ්චි සංසාරදුක්ඛං අත්ථි, යං ආසවෙහි විනා උප්පජ්ජෙය්ය।
bod:“අභිජ්ඣා කායගන්ථො බ්යාපාදො කායගන්ථො සීලබ්බතපරාමාසො කායගන්ථො ඉදංසච්චාභිනිවෙසො කායගන්ථො”ති (සං॰ නි॰ 5.175; මහානි॰ 29, 147) එවමාගතා අභිජ්ඣාදයො චත්තාරො යස්ස සංවිජ්ජන්ති, තං චුතිපටිසන්ධිවසෙන වට්ටස්මිං ගන්ථෙන්ති ඝටෙන්තීති <b>ගන්ථා</b>। “කාමොඝො භවොඝො දිට්ඨොඝො අවිජ්ජොඝො”ති (සං॰ නි॰ 5.172; මහානි॰ 14; චූළනි॰ මෙත්තගූමාණවපුච්ඡානිද්දෙස 21) එවමාගතා චත්තාරො කාමතණ්හාදයො යස්ස සංවිජ්ජන්ති, තං වට්ටස්මිං ඔහනන්ති ඔසීදාපෙන්තීති <b>ඔඝා</b>। තෙයෙව “කාමයොගො භවයොගො දිට්ඨියොගො අවිජ්ජායොගො”ති (සං॰ නි॰ 5.173; අ॰ නි॰ 4.10) එවමාගතා වට්ටස්මිං යොජෙන්තීති <b>යොගා</b>। අරියා එතාය න ගච්ඡන්තීති <b>අගති,</b> සා ඡන්දාදිවසෙන චතුබ්බිධා। “චීවරහෙතු වා භික්ඛුනො තණ්හා උප්පජ්ජමානා උප්පජ්ජති, පිණ්ඩපාත, සෙනාසන, ඉතිභවාභවහෙතු වා භික්ඛුනො තණ්හා උප්පජ්ජමානා උප්පජ්ජතී”ති (අ॰ නි॰ 4.9) එවමාගතා චත්තාරො <b>තණ්හුප්පාදා</b>। තත්ථ <b>ඉතිභවාභවහෙතූ</b>ති එත්ථ <b>ඉතී</b>ති නිදස්සනෙ නිපාතො, යථා චීවරාදිහෙතු, එවං භවාභවහෙතුපීති අත්ථො। <b>භවාභවො</b>ති චෙත්ථ පණීතපණීතතරානි තෙලමධුඵාණිතාදීනි අධිප්පෙතානි। කාමුපාදානාදීනි චත්තාරි උපාදානානි।
bod:<b>පඤ්ච චෙතොඛිලා</b>තිආදීසු <pb M=1.308/> “බුද්ධෙ කඞ්ඛති, ධම්මෙ, සඞ්ඝෙ, සික්ඛාය කඞ්ඛති, සබ්රහ්මචාරීසු කුපිතො හොති අනත්තමනො ආහතචිත්තො ඛිලජාතො”ති (ම॰ නි॰ 1.185; දී॰ නි॰ 3.319) එවමාගතානි පඤ්ච චෙතොඛිලානි, චෙතො ඛිලයති ථද්ධභාවං ආපජ්ජති එතෙහීති <b>චෙතොඛිලානි</b>। <b>විනිබන්ධාදීසු</b>පි <b>පඤ්ච</b>-සද්දො පච්චෙකං යොජෙතබ්බො। “කාමෙ අවීතරාගො හොති, කායෙ අවීතරාගො, රූපෙ අවීතරාගො, යාවදත්ථං උදරාවදෙහකං භුඤ්ජිත්වා සෙය්යසුඛං පස්සසුඛං මිද්ධසුඛං අනුයුත්තො විහරති, අඤ්ඤතරං දෙවනිකායං පණිධාය බ්රහ්මචරියං චරතී”ති (ම॰ නි॰ 1.186; දී॰ නි॰ 3.320) ආගතා පඤ්ච චිත්තං බන්ධිත්වා මුට්ඨියං කත්වා විය ගණ්හන්තීති <b>චෙතොවිනිබන්ධා</b>। එතෙ හි තණ්හාප්පවත්තිභාවතො කුසලප්පවත්තියා අවසරාප්පදානවසෙන චිත්තං බන්ධං විය සමොරොධෙත්වා ගණ්හන්ති। සද්දත්ථතො පන චෙතො විරූපං නිබන්ධීයති සංයමීයති එතෙහීති චෙතොවිනිබන්ධා। කාමච්ඡන්දාදීනි පඤ්ච කුසලධම්මෙ නීවාරෙන්ති ආවරන්තීති <b>නීවරණානි</b>। රූපාභිනන්දනාදයො <b>පඤ්චාභිනන්දනා</b>।
bod:<b>ඡ</b> <pb V=1.271/> <b>විවාදමූලා</b>තිආදීසු කොධො මක්ඛො ඉස්සා සාඨෙය්යං පාපිච්ඡතා සන්දිට්ඨිපරාමාසොති ඉමානි <b>ඡ විවාදමූලානි</b>। යස්මා කුද්ධො වා කොධවසෙන…පෙ॰… සන්දිට්ඨිපරාමාසී වා සන්දිට්ඨිපරාමසිතාය කලහං විග්ගහං විවාදං ආපජ්ජති, තස්මා කොධාදයො “ඡ විවාදමූලානී”ති වුච්චන්ති। රූපතණ්හාසද්දතණ්හාදයො <b>ඡ තණ්හාකායා</b>। කාමරාගපටිඝදිට්ඨිවිචිකිච්ඡාභවරාගමානාවිජ්ජා <b>සත්තානුසයා</b>। ථාමගතට්ඨෙන අප්පහීනට්ඨෙන ච අනුසෙන්තීති අනුසයා। මිච්ඡාදිට්ඨිමිච්ඡාසඞ්කප්පමිච්ඡාවාචාමිච්ඡාකම්මන්තමිච්ඡාආජීවමිච්ඡාවායාමමිච්ඡාසතිමිච්ඡාසමාධී <b>අට්ඨ මිච්ඡත්තා</b>।
bod:“තණ්හං පටිච්ච පරියෙසනා, පරියෙසනං පටිච්ච ලාභො, ලාභං පටිච්ච විනිච්ඡයො, විනිච්ඡයං පටිච්ච ඡන්දරාගො, ඡන්දරාගං පටිච්ච අජ්ඣොසානං, අජ්ඣොසානං පටිච්ච පරිග්ගහො, පරිග්ගහං පටිච්ච මච්ඡරියං, මච්ඡරියං පටිච්ච ආරක්ඛො, ආරක්ඛාධිකරණං දණ්ඩාදානසත්ථාදානකලහවිග්ගහවිවාදතුවංතුවංපෙසුඤ්ඤමුසාවාදා අනෙකෙ පාපකා අකුසලා ධම්මා සම්භවන්තී”ති (දී॰ නි॰ 2.103; 3.359) එවමාගතා පරියෙසනාදයො <b>නව තණ්හාමූලකා</b>। තත්ථ (දී॰ නි॰ අට්ඨ॰ 2.103) <b>තණ්හං පටිච්චා</b>ති තණ්හං නිස්සාය। <b>පරියෙසනා</b>ති රූපාදිආරම්මණපරියෙසනා। සා <pb M=1.309/> හි තණ්හාය සති හොති। <b>ලාභො</b>ති රූපාදිආරම්මණපටිලාභො। සො හි පරියෙසනාය සති හොති। <b>විනිච්ඡයො</b>ති ඉධ විතක්කො අධිප්පෙතො। ලාභං ලභිත්වා හි ඉට්ඨානිට්ඨං සුන්දරාසුන්දරඤ්ච විතක්කෙනෙව විනිච්ඡිනති “එත්තකං මෙ රූපාරම්මණත්ථාය භවිස්සති, එත්තකං සද්දාදිආරම්මණත්ථාය, එත්තකං මය්හං භවිස්සති, එත්තකං පරස්ස, එත්තකං පරිභුඤ්ජිස්සාමි, එත්තකං නිදහිස්සාමී”ති। තෙන වුත්තං “ලාභං පටිච්ච විනිච්ඡයො”ති। <b>ඡන්දරාගො</b>ති එවං අකුසලවිතක්කෙන විතක්කිතෙ වත්ථුස්මිං දුබ්බලරාගො ච බලවරාගො ච උප්පජ්ජති। <b>ඡන්දො</b>ති හි ඉධ දුබ්බලරාගස්සාධිවචනං। <b>අජ්ඣොසාන</b>න්ති අහං මමන්ති බලවසන්නිට්ඨානං। <b>පරිග්ගහො</b>ති තණ්හාදිට්ඨිවසෙන පරිග්ගහකරණං। <b>මච්ඡරිය</b>න්ති පරෙහි සාධාරණභාවස්ස අසහනතා। තෙනෙවස්ස පොරාණා එවං වචනත්ථං වදන්ති “ඉදං අච්ඡරියං මය්හමෙව හොතු, මා අඤ්ඤස්ස අච්ඡරියං හොතූති පවත්තත්තා මච්ඡරියන්ති වුච්චතී”ති। <b>ආරක්ඛො</b>ති ද්වාරපිදහනමඤ්ජුසගොපනාදිවසෙන සුට්ඨු රක්ඛණං। අධිකරොතීති <b>අධිකරණං,</b> කාරණස්සෙතං නාමං। <b>ආරක්ඛාධිකරණ</b>න්ති භාවනපුංසකං, ආරක්ඛහෙතූති අත්ථො। දණ්ඩාදානාදීසු පරනිසෙධනත්ථං දණ්ඩස්ස ආදානං <b>දණ්ඩාදානං</b>। එකතොධාරාදිනො සත්ථස්ස ආදානං <b>සත්ථාදානං। කලහො</b>ති කායකලහොපි වාචාකලහොපි। පුරිමො පුරිමො විරොධො <b>විග්ගහො</b>। පච්ඡිමො පච්ඡිමො <b>විවාදො</b>। <b>තුවං තුව</b>න්ති අගාරවවචනං, ත්වං ත්වන්ති අත්ථො।
bod:පාණාතිපාතඅදින්නාදානකාමෙසුමිච්ඡාචාරමුසාවාදපිසුණවාචාඵරුසවාචාසම්ඵප්පලාපඅභිජ්ඣාබ්යාපාදමිච්ඡාදිට්ඨී <pb V=1.272/> <b>දස අකුසලකම්මපථා</b>। චත්තාරො සස්සතවාදා චත්තාරො එකච්චසස්සතවාදා චත්තාරො අන්තානන්තිකා චත්තාරො අමරාවික්ඛෙපිකා ද්වෙ අධිච්චසමුප්පන්නිකා සොළස සඤ්ඤීවාදා අට්ඨ අසඤ්ඤීවාදා අට්ඨ නෙවසඤ්ඤීනාසඤ්ඤීවාදා සත්ත උච්ඡෙදවාදා පඤ්ච පරමදිට්ඨධම්මනිබ්බානවාදාති එතානි <b>ද්වාසට්ඨි දිට්ඨිගතානි</b>। රූපතණ්හාදිඡතණ්හායෙව පච්චෙකං කාමතණ්හාභවතණ්හාවිභවතණ්හාවසෙන අට්ඨාරස හොන්ති। තථා හි රූපාරම්මණා තණ්හා, රූපෙ වා තණ්හාති රූපතණ්හා, සා කාමරාගභාවෙන රූපං අස්සාදෙන්තී පවත්තමානා කාමතණ්හා, සස්සතදිට්ඨිසහගතරාගභාවෙන “රූපං නිච්චං ධුවං සස්සත”න්ති එවං අස්සාදෙන්තී පවත්තමානා භවතණ්හා, උච්ඡෙදදිට්ඨිසහගතරාගභාවෙන “රූපං උච්ඡිජ්ජති විනස්සති පෙච්ච න භවතී”ති එවං අස්සාදෙන්තී පවත්තමානා විභවතණ්හාති <pb M=1.310/> එවං තිවිධා හොති। යථා ච රූපතණ්හා, එවං සද්දතණ්හාදයොපීති එතානි අට්ඨාරස තණ්හාවිචරිතානි හොන්ති, තානි අජ්ඣත්තරූපාදීසු අට්ඨාරස, බහිද්ධාරූපාදීසු අට්ඨාරසාති ඡත්තිංස, ඉති අතීතානි ඡත්තිංස, අනාගතානි ඡත්තිංස, පච්චුප්පන්නානි ඡත්තිංසාති <b>අට්ඨසතතණ්හාවිචරිතානි,</b> අට්ඨුත්තරසතතණ්හාවිචරිතානීති අත්ථො। <b>පභෙද</b>-සද්දො පච්චෙකං සම්බන්ධිතබ්බො। තත්ථායං යොජනා “ලොභප්පභෙදො දොසප්පභෙදො යාව අට්ඨසතතණ්හාවිචරිතප්පභෙදො”ති। <b>සබ්බදරථපරිළාහකිලෙසසතසහස්සානී</b>ති සබ්බානි සත්තානං දරථපරිළාහකරානි කිලෙසානං අනෙකානි සතසහස්සානි। ආරම්මණාදිවිභාගතො හි පවත්තිආකාරවිභාගතො ච අනන්තප්පභෙදා කිලෙසා।
bod:<b>සඞ්ඛෙපතො වා</b>තිආදීසු සම්පති ආයතිඤ්ච සත්තානං අනත්ථාවහත්තා මාරණට්ඨෙන විබාධනට්ඨෙන කිලෙසාව මාරොති <b>කිලෙසමාරො</b>। වධකට්ඨෙන ඛන්ධාව මාරොති <b>ඛන්ධමාරො</b>। තථා හි වුත්තං “වධකං රූපං, වධකං රූපන්ති යථාභූතං නප්පජානාතී”තිආදි। ජාතිජරාදිමහාබ්යසනනිබ්බත්තනෙන අභිසඞ්ඛාරොව මාරො <b>අභිසඞ්ඛාරමාරො</b>। සංකිලෙසනිමිත්තං හුත්වා ගුණමාරණට්ඨෙන දෙවපුත්තොව මාරොති <b>දෙවපුත්තමාරො</b>। සත්තානං ජීවිතස්ස ජීවිතපරික්ඛාරානඤ්ච ජානිකරණෙන මහාබාධරූපත්තා මච්චු එව මාරොති <b>මච්චුමාරො</b>। තත්ථ සමුච්ඡෙදප්පහානවසෙන සබ්බසො අප්පවත්තිකරණෙන කිලෙසමාරං, සමුදයප්පහානපරිඤ්ඤාවසෙන ඛන්ධමාරං, සහායවෙකල්ලකරණවසෙන සබ්බසො අප්පවත්තිකරණෙන අභිසඞ්ඛාරමාරං, බලවිධමනවිසයාතික්කමනවසෙන දෙවපුත්තමච්චුමාරඤ්ච අභඤ්ජි, භග්ගෙ අකාසීති අත්ථො। <b>පරිස්සයාන</b>න්ති උපද්දවානං।
bod:<b>සතපුඤ්ඤජලක්ඛණධරස්සා</b>ති අනෙක සත පුඤ්ඤ නිබ්බත්තමහා පුරිසලක්ඛණධරස්ස। එත්ථ හි “කෙවලං සතමත්තෙන පුඤ්ඤකම්මෙන එකෙකලක්ඛණං නිබ්බත්ත”න්ති ඉමමත්ථං න රොචයිංසු අට්ඨකථාචරියා <pb V=1.273/> “එවං සන්තෙ යො කොචි බුද්ධො භවෙය්යා”ති, අනන්තාසු පන ලොකධාතූසු යත්තකා සත්තා, තෙහි සබ්බෙහි පච්චෙකං සතක්ඛත්තුං කතානි දානාදීනි පුඤ්ඤකම්මානි යත්තකානි, තතො එකෙකං පුඤ්ඤකම්මං මහාසත්තෙන සතගුණං කතං සතන්ති අධිප්පෙතන්ති ඉමමත්ථං රොචයිංසු। තස්මා ඉධ <b>සත</b>-සද්දො බහුභාවපරියායො, න සඞ්ඛ්යාවිසෙසවචනොති දට්ඨබ්බො “සතග්ඝං සතං දෙවමනුස්සා”තිආදීසු <pb M=1.311/> විය। <b>රූපකායසම්පත්ති දීපිතා හොති</b> ඉතරාසං ඵලසම්පදානං මූලභාවතො අධිට්ඨානභාවතො ච। <b>දීපිතා හොතී</b>ති ඉදං ධම්මකායසම්පත්තීතිආදීසුපි යොජෙතබ්බං। තත්ථ පහානසම්පදාපුබ්බකත්තා ඤාණසම්පදාදීනං ධම්මකායසම්පත්ති දීපිතා හොතීති වෙදිතබ්බං। <b>ලොකියසරික්ඛකානං බහුමතභාවො</b>ති එත්ථ භාග්යවන්තතාය ලොකියානං බහුමතභාවො, භග්ගදොසතාය සරික්ඛකානං බහුමතභාවොති යොජෙතබ්බං। එවං ඉතො පරෙසුපි යථාක්කමං යොජනා වෙදිතබ්බා।
bod:පුඤ්ඤවන්තං ගහට්ඨා ඛත්තියාදයො අභිගච්ඡන්ති, පහීනදොසං දොසවිනයාය ධම්මං දෙසෙතීති පබ්බජිතා තාපසපරිබ්බාජකාදයො අභිගච්ඡන්තීති ආහ <b>“ගහට්ඨපබ්බජිතෙහි අභිගමනීයතා”</b>ති। අභිගතානඤ්ච තෙසං කායචිත්තදුක්ඛාපනයනෙ පටිබලභාවො ආමිසදානධම්මදානෙහි උපකාරසබ්භාවතො රූපකායං තස්ස පසාදචක්ඛුනා, ධම්මකායං පඤ්ඤාචක්ඛුනා දිස්වා දුක්ඛද්වයස්ස පටිප්පස්සම්භනතොති වෙදිතබ්බො। භාග්යවන්තතාය උපගතානං ආමිසදානං දෙති, භග්ගදොසතාය ධම්මදානං දෙතීති ආහ <b>“ආමිසදානධම්මදානෙහි උපකාරිතා”</b>ති। <b>ලොකියලොකුත්තරසුඛෙහි ච සංයොජනසමත්ථතා දීපිතා හොතී</b>ති “පුබ්බෙ ආමිසදානධම්මදානෙහි මයා අයං ලොකග්ගභාවො අධිගතො, තස්මා තුම්හෙහිපි එවමෙව පටිපජ්ජිතබ්බ”න්ති එවං සම්මාපටිපත්තියං නියොජනෙන අභිගතානං ලොකියලොකුත්තරසුඛෙහි සංයොජනසමත්ථතා ච දීපිතා හොති।
bod:<b>සකචිත්තෙ ඉස්සරියං</b> නාම අත්තනො චිත්තස්ස වසීභාවාපාදනංයෙව, පටිකූලාදීසු අප්පටිකූලසඤ්ඤිතාදිවිහාරසිද්ධි, අධිට්ඨානිද්ධිආදිකො ඉද්ධිවිධොපි චිත්තිස්සරියමෙව චිත්තභාවනාය වසීභාවප්පත්තියා ඉජ්ඣනතො। <b>අණිමාලඝිමාදික</b>න්ති <b>ආදි</b>-සද්දෙන මහිමා පත්ති පාකම්මං ඊසිතා වසිතා යත්ථකාමාවසායිතාති ඉමෙ ඡපි සඞ්ගහිතා। තත්ථ කායස්ස අණුභාවකරණං <b>අණිමා</b>। ආකාසෙ පදසා ගමනාදීනං අරහභාවෙන ලහුභාවො <b>ලඝිමා</b>। මහත්තං <b>මහිමා</b> කායස්ස මහන්තතාපාදනං। ඉට්ඨදෙසස්ස පාපුණනං <b>පත්ති</b>। අධිට්ඨානාදිවසෙන ඉච්ඡිතනිප්ඵාදනං <b>පාකම්මං</b>। සයංවසිතා ඉස්සරභාවො <b>ඊසිතා</b>। ඉද්ධිවිධෙ වසීභාවො <b>වසිතා</b>। ආකාසෙන වා ගච්ඡතො අඤ්ඤං වා කිඤ්චි කරොතො යත්ථ කත්ථචි වොසානප්පත්ති <pb M=1.312/> <b>යත්ථකාමාවසායිතා</b> <pb V=1.274/>। “කුමාරකරූපාදිදස්සන”න්තිපි වදන්ති। එවමිදං අට්ඨවිධං ලොකියසම්මතං ඉස්සරියං। තං පන භගවතො ඉද්ධිවිධන්තොගධං අනඤ්ඤසාධාරණඤ්චාති ආහ <b>“සබ්බකාරපරිපූරං අත්ථී”</b>ති। තථා ලොකුත්තරො ධම්මො අත්ථීති සම්බන්ධො। එවං යසාදීසුපි <b>අත්ථි</b>-සද්දො යොජෙතබ්බො।
bod:කෙසඤ්චි යසො පදෙසවුත්ති අයථාභූතගුණසන්නිස්සයත්තා අපරිසුද්ධො ච හොති, න එවං තථාගතස්සාති දස්සෙතුං <b>“ලොකත්තයබ්යාපකො”</b>ති වුත්තං। තත්ථ ඉධ අධිගතසත්ථුගුණානං ආරුප්පෙ උප්පන්නානං “ඉතිපි සො භගවා”තිආදිනා භගවතො යසො පාකටො හොතීති ආහ “ලොකත්තයබ්යාපකො”ති। <b>යථාභුච්චගුණාධිගතො</b>ති යථාභූතගුණෙහි අධිගතො। <b>අතිවිය පරිසුද්ධො</b>ති යථාභූතගුණාධිගතත්තා එව අච්චන්තපරිසුද්ධො। <b>සබ්බාකාරපරිපූරා</b>ති අනවසෙසලක්ඛණානුබ්යඤ්ජනාදිසම්පත්තියා සබ්බාකාරෙහි පරිපුණ්ණා। <b>සබ්බඞ්ගපච්චඞ්ගසිරී</b>ති සබ්බෙසං අඞ්ගපච්චඞ්ගානං සොභා। <b>යං යං එතෙන ඉච්ඡිතං පත්ථිත</b>න්ති “තිණ්ණො තාරෙය්ය”න්තිආදිනා යං යං එතෙන ලොකනාථෙන මනොවචීපණිධානවසෙන ඉච්ඡිතං කායපණිධානවසෙන පත්ථිතං। <b>තථෙවා</b>ති පණිධානානුරූපමෙව। <b>සම්මාවායාමසඞ්ඛාතො පයත්තො</b>ති වීරියපාරමිභාවප්පත්තො අරියමග්ගපරියාපන්නො ච සම්මාවායාමසඞ්ඛාතො උස්සාහො।
bod:<b>කුසලාදීහි භෙදෙහී</b>ති සබ්බත්තිකදුකපදසඞ්ගහිතෙහි කුසලාදිප්පභෙදෙහි। <b>පටිච්චසමුප්පාදාදීහී</b>ති <b>ආදි</b>-සද්දෙන න කෙවලං විභඞ්ගපාළියං ආගතා සතිපට්ඨානාදයොව සඞ්ගහිතා, අථ ඛො සඞ්ගහාදයො සමයවිමුත්තාදයො ඨපනාදයො තිකපට්ඨානාදයො ච සඞ්ගහිතාති වෙදිතබ්බං। <b>පීළනසඞ්ඛතසන්තාපවිපරිණාමට්ඨෙන වා දුක්ඛමරියසච්ච</b>න්තිආදීසු <b>පීළනට්ඨො</b> තංසමඞ්ගිනො සත්තස්ස හිංසනං අවිප්ඵාරිකතාකරණං। <b>සඞ්ඛතට්ඨො</b> සමෙච්ච සඞ්ගම්ම සම්භූය පච්චයෙහි කතභාවො। <b>සන්තාපට්ඨො</b> දුක්ඛදුක්ඛතාදීහි සන්තාපනං පරිදහනං। <b>විපරිණාමට්ඨො</b> ජරාය මරණෙන චාති ද්විධා විපරිණාමෙතබ්බතා। සමුදයස්ස <b>ආයූහනට්ඨො</b> දුක්ඛස්ස නිබ්බත්තනවසෙන සම්පිණ්ඩනං। <b>නිදානට්ඨො</b> “ඉදං තං දුක්ඛ”න්ති නිදස්සෙන්තස්ස විය සමුට්ඨාපනං। <b>සංයොගට්ඨො</b> සංසාරදුක්ඛෙන සංයොජනං। <b>පලිබොධට්ඨො</b> මග්ගාධිගමස්ස නිවාරණං। නිරොධස්ස <b>නිස්සරණට්ඨො</b> සබ්බූපධීනං පටිනිස්සග්ගසභාවත්තා තතො <pb M=1.313/> විනිස්සටතා, තංනිස්සරණනිමිත්තතා වා। <b>විවෙකට්ඨො</b> සබ්බසඞ්ඛාරවිසංයුත්තතා। <b>අසඞ්ඛතට්ඨො</b> කෙනචිපි පච්චයෙන අනභිසඞ්ඛතතා। <b>අමතට්ඨො</b> නිච්චසභාවත්තා මරණාභාවො, සත්තානං මරණාභාවහෙතුතා වා। <b>මග්ගස්ස නිය්යානට්ඨො</b> වට්ටදුක්ඛතො නික්කමනට්ඨො। <b>හෙතුඅත්ථො</b> නිබ්බානස්ස සම්පාපකභාවො। <b>දස්සනට්ඨො</b> අච්චන්තසුඛුමස්ස නිබ්බානස්ස සච්ඡිකරණං। <b>ආධිපතෙය්යට්ඨො</b> චතුසච්චදස්සනෙ සම්පයුත්තානං ආධිපච්චකරණං, ආරම්මණාධිපතිභාවො වා විසෙසතො මග්ගාධිපතිවචනතො <pb V=1.275/>। සතිපි හි ඣානාදීනං ආරම්මණාධිපතිභාවෙ “ඣානාධිපතිනො ධම්මා”ති එවමාදිං අවත්වා “මග්ගාධිපතිනො ධම්මා”ඉච්චෙව වුත්තං, තස්මා විඤ්ඤායති “අත්ථි මග්ගස්ස ආරම්මණාධිපතිභාවෙ විසෙසො”ති। එතෙයෙව ච පීළනාදයො සොළසාකාරාති වුච්චන්ති।
bod:<b>දිබ්බබ්රහ්මඅරියවිහාරෙ</b>තිආදීසු කසිණාදිආරම්මණානි රූපාවචරජ්ඣානානි <b>දිබ්බවිහාරො</b>। මෙත්තාදිජ්ඣානානි <b>බ්රහ්මවිහාරො</b>। ඵලසමාපත්ති <b>අරියවිහාරො</b>। කාමෙහි විවෙකට්ඨකායතාවසෙන එකීභාවො <b>කායවිවෙකො</b>। පඨමජ්ඣානාදිනා නීවරණාදීහි විවිත්තචිත්තතා <b>චිත්තවිවෙකො</b>। <b>උපධිවිවෙකො</b> නිබ්බානං। <b>උපධී</b>ති චෙත්ථ චත්තාරො උපධී කාමුපධි ඛන්ධුපධි කිලෙසුපධි අභිසඞ්ඛාරුපධීති। කාමාපි හි “යං පඤ්ච කාමගුණෙ පටිච්ච උප්පජ්ජති සුඛං සොමනස්සං, අයං කාමානං අස්සාදො”ති (ම॰ නි॰ 1.166) එවං වුත්තස්ස සුඛස්ස අධිට්ඨානභාවතො උපධීයති එත්ථ සුඛන්ති ඉමිනා වචනත්ථෙන “උපධී”ති වුච්චන්ති, ඛන්ධාපි ඛන්ධමූලකස්ස දුක්ඛස්ස අධිට්ඨානභාවතො, කිලෙසාපි අපායදුක්ඛස්ස අධිට්ඨානභාවතො, අභිසඞ්ඛාරාපි භවදුක්ඛස්ස අධිට්ඨානභාවතො වුත්තනයෙන “උපධී”ති වුච්චන්ති। ඉමෙහි පන චතූහි උපධීහි විවිත්තතාය නිබ්බානං “උපධිවිවෙකො”ති වුච්චති।
bod:සුඤ්ඤතාකාරෙන නිබ්බානං ආරම්මණං කත්වා පවත්තො අරියමග්ගො <b>සුඤ්ඤතවිමොක්ඛො</b>। සො හි සුඤ්ඤතාය ධාතුයා උප්පන්නත්තා සුඤ්ඤතො, කිලෙසෙහි ච විමුත්තත්තා විමොක්ඛො। එතෙනෙව නයෙන අප්පණිහිතාකාරෙන නිබ්බානං ආරම්මණං කත්වා පවත්තො <b>අප්පණිහිතවිමොක්ඛො</b>। අනිමිත්තාකාරෙන නිබ්බානං ආරම්මණං කත්වා පවත්තො <b>අනිමිත්තවිමොක්ඛො</b>। අථ වා සුඤ්ඤතානුපස්සනාසඞ්ඛාතාය අනත්තානුපස්සනාය වසෙන පටිලද්ධො අරියමග්ගො ආගමනවසෙන “සුඤ්ඤතවිමොක්ඛො”ති වුච්චති। තථා අප්පණිහිතානුපස්සනාසඞ්ඛාතාය <pb M=1.314/> දුක්ඛානුපස්සනාය වසෙන පටිලද්ධො අප්පණිහිතවිමොක්ඛො। අනිමිත්තානුපස්සනාසඞ්ඛාතාය අනිච්චානුපස්සනාය වසෙන පටිලද්ධො “අනිමිත්තවිමොක්ඛො”ති වෙදිතබ්බො। වුත්තඤ්හෙතං –
ind:“අනිච්චතො මනසිකරොන්තො අධිමොක්ඛබහුලො අනිමිත්තවිමොක්ඛං පටිලභති, දුක්ඛතො මනසිකරොන්තො පස්සද්ධිබහුලො අප්පණිහිතවිමොක්ඛං පටිලභති, අනත්තතො මනසිකරොන්තො වෙදබහුලො සුඤ්ඤතවිමොක්ඛං පටිලභතී”ති (පටි॰ ම॰ 1.223)।
uni:<b>අඤ්ඤෙ</b>ති ලොකියඅභිඤ්ඤාදිකෙ।
bod:කිලෙසාභිසඞ්ඛාරවසෙන <pb V=1.276/> භවෙසු පරිබ්භමනං, තඤ්ච තණ්හාපධානන්ති ආහ <b>“තණ්හාසඞ්ඛාතං ගමන”</b>න්ති। <b>වන්ත</b>න්ති අරියමග්ගමුඛෙන උග්ගිරිතං පුන අපච්චාගමනවසෙන ඡඩ්ඩිතං। භගවාති වුච්චති නිරුත්තිනයෙනාති දස්සෙන්තො ආහ <b>“යථා ලොකෙ”</b>තිආදි। යථා ලොකෙ නිරුත්තිනයෙන එකෙකපදතො එකෙකමක්ඛරං ගහෙත්වා “මෙඛලා”ති වුත්තං, එවමිධාපීති අත්ථො। <b>මෙහනස්සා</b>ති ගුය්හප්පදෙසස්ස। <b>ඛස්සා</b>ති ඔකාසස්ස।
bod:අපරො නයො (ඉතිවු॰ අට්ඨ॰ නිදානවණ්ණනා) – භාගවාති භගවා। භතවාති භගවා। භාගෙ වනීති භගවා। භගෙ වනීති භගවා। භත්තවාති භගවා। භගෙ වමීති භගවා। භාගෙ වමීති භගවා।
gax:භාගවා භතවා භාගෙ, භගෙ ච වනි භත්තවා।
gae:භගෙ වමි තථා භාගෙ, වමීති භගවා ජිනො॥
bod:තත්ථ කථං <b>භාගවාති භගවා</b>? යෙ තෙ සීලාදයො ධම්මක්ඛන්ධා ගුණකොට්ඨාසා, තෙ අනඤ්ඤසාධාරණා නිරතිසයා තථාගතස්ස අත්ථි උපලබ්භන්ති। තථා හිස්ස සීලං සමාධි පඤ්ඤා විමුත්ති විමුත්තිඤාණදස්සනං, හිරී ඔත්තප්පං, සද්ධා වීරියං, සති සම්පජඤ්ඤං, සීලවිසුද්ධි දිට්ඨිවිසුද්ධි, සමථො විපස්සනා, තීණි කුසලමූලානි, තීණි සුචරිතානි, තයො සම්මාවිතක්කා, තිස්සො අනවජ්ජසඤ්ඤා, තිස්සො ධාතුයො, චත්තාරො සතිපට්ඨානා, චත්තාරො සම්මප්පධානා, චත්තාරො ඉද්ධිපාදා, චත්තාරො අරියමග්ගා, චත්තාරි අරියඵලානි, චතස්සො පටිසම්භිදා, චතුයොනිපරිච්ඡෙදකඤාණානි, චත්තාරො අරියවංසා, චත්තාරි වෙසාරජ්ජඤාණානි, පඤ්ච <pb M=1.315/> පධානියඞ්ගානි, පඤ්චඞ්ගිකො සම්මාසමාධි, පඤ්චඤාණිකො සම්මාසමාධි, පඤ්චින්ද්රියානි, පඤ්ච බලානි, පඤ්ච නිස්සාරණීයා ධාතුයො, පඤ්ච විමුත්තායතනඤාණානි, පඤ්ච විමුත්තිපරිපාචනීයා සඤ්ඤා, ඡ අනුස්සතිට්ඨානානි, ඡ ගාරවා, ඡ නිස්සාරණීයා ධාතුයො, ඡ සතතවිහාරා, ඡ අනුත්තරියානි, ඡනිබ්බෙධභාගියා සඤ්ඤා, ඡ අභිඤ්ඤා, ඡ අසාධාරණඤාණානි, සත්ත අපරිහානීයා ධම්මා, සත්ත අරියධනානි, සත්ත බොජ්ඣඞ්ගානි, සත්ත සප්පුරිසධම්මා, සත්ත නිජ්ජරවත්ථූනි, සත්ත සඤ්ඤා, සත්තදක්ඛිණෙය්යපුග්ගලදෙසනා, සත්තඛීණාසවබලදෙසනා, අට්ඨපඤ්ඤාපටිලාභහෙතුදෙසනා, අට්ඨ සම්මත්තානි, අට්ඨලොකධම්මාතික්කමො, අට්ඨ ආරම්භවත්ථූනි, අට්ඨඅක්ඛණදෙසනා, අට්ඨ මහාපුරිසවිතක්කා, අට්ඨඅභිභායතනදෙසනා, අට්ඨ විමොක්ඛා, නව යොනිසොමනසිකාරමූලකා ධම්මා, නව පාරිසුද්ධිපධානියඞ්ගානි, නවසත්තාවාසදෙසනා, නව ආඝාතප්පටිවිනයා, නව සඤ්ඤා, නව නානත්තා, නව අනුපුබ්බවිහාරා, දස නාථකරණා <pb V=1.277/> ධම්මා, දස කසිණායතනානි, දස කුසලකම්මපථා, දස සම්මත්තානි, දස අරියවාසා, දස අසෙක්ඛධම්මා, දස තථාගතබලානි, එකාදස මෙත්තානිසංසා, ද්වාදස ධම්මචක්කාකාරා, තෙරස ධුතගුණා, චුද්දස බුද්ධඤාණානි, පඤ්චදස විමුත්තිපරිපාචනීයා ධම්මා, සොළසවිධා ආනාපානස්සති, සොළස අපරන්තපනීයා ධම්මා, අට්ඨාරස බුද්ධධම්මා, එකූනවීසති පච්චවෙක්ඛණඤාණානි, චතුචත්තාලීස ඤාණවත්ථූනි, පඤ්ඤාස උදයබ්බයඤාණානි, පරොපණ්ණාස කුසලධම්මා, සත්තසත්තති ඤාණවත්ථූනි, චතුවීසතිකොටිසතසහස්සසමාපත්තිසඤ්චාරිමහාවජිරඤාණං, අනන්තනයසමන්තපට්ඨානපවිචයපච්චවෙක්ඛණදෙසනාඤාණානි, තථා අනන්තාසු ලොකධාතූසු අනන්තානං සත්තානං ආසයාදිවිභාවනඤාණානි චාති එවමාදයො අනන්තාපරිමාණභෙදා අනඤ්ඤසාධාරණා නිරතිසයා ගුණභාගා ගුණකොට්ඨාසා සංවිජ්ජන්ති උපලබ්භන්ති, තස්මා යථාවුත්තවිභාගා ගුණභාගා අස්ස අත්ථීති භාගවාති වත්තබ්බෙ ආකාරස්ස රස්සත්තං කත්වා “භගවා”ති වුත්තො। එවං තාව භාගවාති භගවා।
gax:යස්මා සීලාදයො සබ්බෙ, ගුණභාගා අසෙසතො।
gae:විජ්ජන්ති සුගතෙ තස්මා, භගවාති පවුච්චති॥
bod:කථං <b>භතවාති භගවා</b>? යෙ තෙ සබ්බලොකහිතාය උස්සුක්කමාපන්නෙහි මනුස්සත්තාදිකෙ අට්ඨ ධම්මෙ සමොධානෙත්වා සම්මාසම්බොධියා කතමහාභිනීහාරෙහි <pb M=1.316/> මහාබොධිසත්තෙහි පරිපූරෙතබ්බා දානපාරමී සීලනෙක්ඛම්මපඤ්ඤාවීරියඛන්තිසච්චඅධිට්ඨානමෙත්තාඋපෙක්ඛාපාරමීති දස පාරමියො දස උපපාරමියො දස පරමත්ථපාරමියොති සමතිංස පාරමියො, දානාදීනි චත්තාරි සඞ්ගහවත්ථූනි, චත්තාරි අධිට්ඨානානි, අත්තපරිච්චාගො නයනධනරජ්ජපුත්තදාරපරිච්චාගොති පඤ්ච මහාපරිච්චාගා, පුබ්බයොගො, පුබ්බචරියා, ධම්මක්ඛානං, ඤාතත්ථචරියා, ලොකත්ථචරියා, බුද්ධත්ථචරියාති එවමාදයො සඞ්ඛෙපතො වා පුඤ්ඤසම්භාරඤාණසම්භාරා බුද්ධකරා ධම්මා, තෙ මහාභිනීහාරතො පට්ඨාය කප්පානං සතසහස්සාධිකානි චත්තාරි අසඞ්ඛ්යෙය්යානි යථා හානභාගියා සංකිලෙසභාගියා ඨිතිභාගියා වා න හොන්ති, අථ ඛො උත්තරුත්තරි විසෙසභාගියාව හොන්ති, එවං සක්කච්චං නිරන්තරං අනවසෙසතො භතා සම්භතා අස්ස අත්ථීති භතවාති භගවා නිරුත්තිනයෙන ත-කාරස්ස ග-කාරං කත්වා। අථ වා <b>භතවා</b>ති තෙයෙව යථාවුත්තෙ බුද්ධකරෙ ධම්මෙ වුත්තනයෙන භරි සම්භරි, පරිපූරෙසීති අත්ථො। එවම්පි භතවාති භගවා।
gax:යස්මා සම්බොධියා සබ්බෙ, දානපාරමිආදිකෙ।
gae:සම්භාරෙ භතවා නාථො, තස්මාපි භගවා මතො॥
bod:කථං <pb V=1.278/> <b>භාගෙ වනීති භගවා</b>? යෙ තෙ චතුවීසතිකොටිසතසහස්සසඞ්ඛා දෙවසිකං වළඤ්ජනකසමාපත්තිභාගා, තෙ අනවසෙසතො ලොකහිතත්ථං අත්තනො ච දිට්ඨධම්මසුඛවිහාරත්ථං නිච්චකප්පං වනි භජි සෙවි බහුලමකාසීති භාගෙ වනීති භගවා। අථ වා අභිඤ්ඤෙය්යධම්මෙසු කුසලාදීසු ඛන්ධාදීසු ච යෙ තෙ පරිඤ්ඤෙය්යාදිවසෙන සඞ්ඛෙපතො වා චතුබ්බිධා අභිසමයභාගා, විත්ථාරතො පන “චක්ඛු පරිඤ්ඤෙය්යං, සොතං පරිඤ්ඤෙය්යං…පෙ॰… ජරාමරණං පරිඤ්ඤෙය්ය”න්තිආදිනා (පටි॰ ම॰ 1.21) අනෙකෙ පරිඤ්ඤෙය්යභාගා, “චක්ඛුස්ස සමුදයො පහාතබ්බො…පෙ॰… ජරාමරණස්ස සමුදයො පහාතබ්බො”තිආදිනා නයෙන පහාතබ්බභාගා, “චක්ඛුස්ස නිරොධො…පෙ॰… ජරාමරණස්ස නිරොධො සච්ඡිකාතබ්බො”තිආදිනා සච්ඡිකාතබ්බභාගා, “චක්ඛුස්ස නිරොධගාමිනී පටිපදා”තිආදිනා “චත්තාරො සතිපට්ඨානා”තිආදිනා ච අනෙකභෙදා භාවෙතබ්බභාගා ච ධම්මා වුත්තා, තෙ සබ්බෙ වනි භජි යථාරහං ගොචරභාවනාසෙවනානං වසෙන සෙවි। එවම්පි භාගෙ වනීති භගවා। අථ වා යෙ ඉමෙ සීලාදයො ධම්මක්ඛන්ධා සාවකෙහි සාධාරණා <pb M=1.317/> ගුණකොට්ඨාසා ගුණභාගා, කින්ති නු ඛො තෙ විනෙය්යසන්තානෙසු පතිට්ඨපෙය්යන්ති මහාකරුණාය වනි අභිපත්ථයි, සා චස්ස අභිපත්ථනා යථාධිප්පෙතඵලාවහා අහොසි। එවම්පි භාගෙ වනීති භගවා।
gax:යස්මා ඤෙය්යසමාපත්ති-ගුණභාගෙ තථාගතො।
gae:භජි පත්ථයි සත්තානං, හිතාය භගවා තතො॥
bod:කථං <b>භගෙ වනීති භගවා</b>? සමාසතො තාව කතපුඤ්ඤෙහි පයොගසම්පන්නෙහි යථාවිභවං භජීයන්තීති භගා, ලොකියලොකුත්තරසම්පත්තියො। තත්ථ ලොකියෙ තාව තථාගතො සම්බොධිතො පුබ්බෙ බොධිසත්තභූතො පරමුක්කංසගතෙ වනි භජි සෙවි, යත්ථ පතිට්ඨාය නිරවසෙසතො බුද්ධකරධම්මෙ සමන්නානෙන්තො බුද්ධධම්මෙ පරිපාචෙසි। බුද්ධභූතො පන තෙ නිරවජ්ජසුඛූපසංහිතෙ අනඤ්ඤසාධාරණෙ ලොකුත්තරෙපි වනි භජි සෙවි। විත්තාරතො පන පදෙසරජ්ජඉස්සරියචක්කවත්තිසම්පත්තිදෙවරජ්ජසම්පත්තිආදිවසෙන ඣානවිමොක්ඛසමාධිසමාපත්තිඤාණදස්සනමග්ගභාවනාඵලසච්ඡිකිරියාදිඋත්තරිමනුස්සධම්මවසෙන ච අනෙකවිහිතෙ අනඤ්ඤසාධාරණෙ භගෙ වනි භජි සෙවි। එවං භගෙ වනීති භගවා।
gax:යා තා සම්පත්තියො ලොකෙ, යා ච ලොකුත්තරා පුථු।
gae:සබ්බා තා භජි සම්බුද්ධො, තස්මාපි භගවා මතො॥
bod:කථං <pb V=1.279/> <b>භත්තවාති භගවා</b>? භත්තා දළ්හභත්තිකා අස්ස බහූ අත්ථීති භත්තවා। තථාගතො හි මහාකරුණාසබ්බඤ්ඤුතඤ්ඤාණාදිඅපරිමිතනිරුපමප්පභාවගුණවිසෙසසමඞ්ගීභාවතො සබ්බසත්තාඋත්තමො, සබ්බානත්ථපරිහාරපුබ්බඞ්ගමාය නිරවසෙසහිතසුඛවිධානතප්පරාය නිරතිසයාය පයොගසම්පත්තියා සදෙවමනුස්සාය පජාය අච්චන්තුපකාරිතාය ද්වත්තිංස මහාපුරිසලක්ඛණාසීති අනුබ්යඤ්ජන බ්යාමප්පභාදි අනඤ්ඤසාධාරණවිසෙසපටිමණ්ඩිතරූපකායතාය යථාභුච්චගුණාධිගතෙන “ඉතිපි සො භගවා”තිආදිනයප්පවත්තෙන ලොකත්තයබ්යාපිනා සුවිපුලෙන සුවිසුද්ධෙන ච ථුතිඝොසෙන සමන්නාගතත්තා උක්කංසපාරමිප්පත්තාසු අප්පිච්ඡතාසන්තුට්ඨිතාආදීසු සුප්පතිට්ඨිතභාවතො දසබලචතුවෙසාරජ්ජාදිනිරතිසයගුණවිසෙසසමඞ්ගීභාවතො ච රූපප්පමාණො රූපප්පසන්නො, ඝොසප්පමාණො ඝොසප්පසන්නො, ලූඛප්පමාණො ලූඛප්පසන්නො, ධම්මප්පමාණො ධම්මප්පසන්නොති <pb M=1.318/> එවං චතුප්පමාණිකෙ ලොකසන්නිවාසෙ සබ්බථාපි පසාදාවහභාවෙන සමන්තපාසාදිකත්තා අපරිමාණානං සත්තානං සදෙවමනුස්සානං ආදරබහුමානගාරවායතනතාය පරමපෙමසම්භත්තිට්ඨානං। යෙ චස්ස ඔවාදෙ පතිට්ඨිතා අවෙච්චප්පසාදෙන සමන්නාගතා හොන්ති, කෙනචි අසංහාරියා තෙසං සම්භත්ති සමණෙන වා බ්රාහ්මණෙන වා දෙවෙන වා මාරෙන වා බ්රහ්මුනා වාති। තථා හි තෙ අත්තනො ජීවිතපඅච්චාගෙපි තත්ථ පසාදං න පරිච්චජන්ති තස්ස වා ආණං දළ්හභත්තිභාවතො। තෙනෙවාහ –
gax:“යො වෙ කතඤ්ඤූ කතවෙදි ධීරො,
gae:කල්යාණමිත්තො දළ්හභත්ති ච හොතී”ති॥ (ජා॰ 2.17.78)।
ind:“සෙය්යථාපි, භික්ඛවෙ, මහාසමුද්දො ඨිතධම්මො වෙලං නාතිවත්තති, එවමෙව ඛො, භික්ඛවෙ, යං මයා සාවකානං සික්ඛාපදං පඤ්ඤත්තං, තං මම සාවකා ජීවිතහෙතුපි නාතික්කමන්තී”ති (උදා॰ 45; චූළව॰ 385) ච।
uni:එවං භත්තවාති භගවා නිරුත්තිනයෙන එකස්ස ත-කාරස්ස ලොපං කත්වා ඉතරස්ස ත-කාරස්ස ග-කාරං කත්වා।
gax:ගුණාතිසයයුත්තස්ස, යස්මා ලොකහිතෙසිනො।
gae:සම්භත්තා බහවො සත්ථු, භගවා තෙන වුච්චති॥
bod:කථං <b>භගෙ වමීති භගවා</b>? යස්මා තථාගතො බොධිසත්තභූතොපි පුරිමාසු ජාතීසු පාරමියො පූරෙන්තො භගසඞ්ඛාතං සිරිං ඉස්සරියං යසඤ්ච වමි උග්ගිරි, ඛෙළපිණ්ඩං විය අනපෙක්ඛො <pb V=1.280/> ඡඩ්ඩයි। තථා හිස්ස <b>සොමනස්සකුමාරකාලෙ</b>(ජා॰ 1.15.211 ආදයො)<b> හත්ථිපාලකුමාරකාලෙ </b>(ජා॰ 1.15.337 ආදයො)<b> අයොඝරපණ්ඩිතකාලෙ</b>(ජා॰ 1.15.363 ආදයො)<b> මූගපක්ඛපණ්ඩිතකාලෙ </b>(ජා॰ 2.22.1 ආදයො)<b> චූළසුතසොමකාලෙ</b>ති (ජා॰ 2.17.195 ආදයො) එවමාදීසු නෙක්ඛම්මපාරමීපූරණවසෙන දෙවරජ්ජසදිසාය රජ්ජසිරියා පරිච්චත්තත්තභාවානං පමාණං නත්ථි, චරිමත්තභාවෙපි හත්ථගතං චක්කවත්තිසිරිං දෙවලොකාධිපච්චසඅසං චතුදීපිස්සරියං චක්කවත්තිසම්පත්තිසන්නිස්සයං සත්තරතනසමුජ්ජලං යසඤ්ච තිණායපි <pb M=1.319/> අමඤ්ඤමානො නිරපෙක්ඛො පහාය අභිනික්ඛමිත්වා සම්මාසම්බොධිං අභිසම්බුද්ධො, තස්මා ඉමෙ සිරිආදිකෙ භගෙ වමීති භගවා। අථ වා භානි නාම නක්ඛත්තානි, තෙහි සමං ගච්ඡන්ති පවත්තන්තීති භගා, සිනෙරුයුගන්ධරඋත්තරකුරුහිමවන්තාදිභාජනලොකවිසෙසසන්නිස්සයා සොභා කප්පට්ඨායිභාවතො, තෙපි භගවා වමි තංනිවාසිසත්තාවාසසමතික්කමනතො තප්පටිබද්ධඡන්දරාගප්පහානෙන පජහීති। එවම්පි භගෙ වමීති භගවා।
gax:චක්කවත්තිසිරිං යස්මා, යසං ඉස්සරියං සුඛං।
gae:පහාසි ලොකචිත්තඤ්ච, සුගතො භගවා තතො॥
bod:කථං <b>භාගෙ වමීති භගවා</b>? භාගා නාම සභාගධම්මකොට්ඨාසා, තෙ ඛන්ධායතනධාතාදිවසෙන, තත්ථාපි රූපවෙදනාදිවසෙන අතීතාදිවසෙන ච අනෙකවිධා, තෙ ච භගවා සබ්බං පපඤ්චං සබ්බං යොගං සබ්බං ගන්ථං සබ්බං සංයොජනං සමුච්ඡින්දිත්වා අමතධාතුං සමධිගච්ඡන්තො වමි උග්ගිරි, අනපෙක්ඛො ඡඩ්ඩයි න පච්චාගමි। තථා හෙස සබ්බත්ථකමෙව පථවිං ආපං තෙජං වායං, චක්ඛුං සොතං ඝානං ජිව්හං කායං මනං, රූපෙ සද්දෙ ගන්ධෙ රසෙ ඵොට්ඨබ්බෙ ධම්මෙ, චක්ඛුවිඤ්ඤාණං…පෙ॰… මනොවිඤ්ඤාණං, චක්ඛුසම්ඵස්සං…පෙ॰… මනොසම්ඵස්සං, චක්ඛුසම්ඵස්සජං වෙදනං…පෙ॰… මනොසම්ඵස්සජං වෙදනං, චක්ඛුසම්ඵස්සජං සඤ්ඤං…පෙ॰… මනොසම්ඵස්සජං සඤ්ඤං, චක්ඛුසම්ඵස්සජං චෙතනං…පෙ॰… මනොසම්ඵස්සජං චෙතනං, රූපතණ්හං…පෙ॰… ධම්මතණ්හං, රූපවිතක්කං…පෙ॰… ධම්මවිතක්කං, රූපවිචාරං…පෙ॰… ධම්මවිචාරන්තිආදිනා අනුපදධම්මවිභාගවසෙනපි සබ්බෙව ධම්මකොට්ඨාසෙ අනවසෙසතො වමි උග්ගිරි, අනපෙක්ඛපරිච්චාගෙන ඡඩ්ඩයි। වුත්තඤ්හෙතං “යං තං, ආනන්ද, චත්තං වන්තං මුත්තං පහීනං පටිනිස්සට්ඨං, තං තථාගතො පුන පච්චාගමිස්සතීති නෙතං ඨානං විජ්ජතී”ති (දී॰ නි॰ 2.183)। එවම්පි භාගෙ වමීති භගවා। අථ වා <b>භාගෙ වමී</b>ති සබ්බෙපි කුසලාකුසලෙ සාවජ්ජානවජ්ජෙ හීනපණීතෙ කණ්හසුක්කසප්පටිභාගෙ ධම්මෙ අරියමග්ගඤාණමුඛෙන වමි උග්ගිරි, අනපෙක්ඛො පරිච්චජි පජහි, පරෙසඤ්ච තථත්තාය ධම්මං දෙසෙසි। වුත්තම්පි චෙතං “ධම්මාපි වො, භික්ඛවෙ <pb V=1.281/>, පහාතබ්බා පගෙව අධම්මා (ම॰ නි॰ 240)। කුල්ලූපමං වො, භික්ඛවෙ, ධම්මං දෙසෙස්සාමි නිත්ථරණත්ථාය, නො ගහණත්ථායා”තිආදි (ම॰ නි॰ 1.240)। එවම්පි භාගෙ වමීති භගවා।
gax:ඛන්ධායතනධාතාදි <pb M=1.320/> ධම්මභෙදා මහෙසිනා।
gae:කණ්හා සුක්කා යතො වන්තා, තතොපි භගවා මතො॥
uni:තෙන වුත්තං –
gax:“භාගවා භතවා භාගෙ, භගෙ ච වනි භත්තවා।
gae:භගෙ වමි තථා භාගෙ, වමීති භගවා ජිනො”ති॥
bod:එත්ථ ච යස්මා සඞ්ඛෙපතො අත්තහිතසම්පත්තිපරහිතපටිපත්තිවසෙන දුවිධා බුද්ධගුණා, තාසු අත්තහිතසම්පත්ති පහානසම්පදාඤාණසම්පදාභෙදතො දුවිධා ආනුභාවසම්පදාදීනං තදවිනාභාවෙන තදන්තොගධත්තා। පරහිතපටිපත්ති පයොගාසයභෙදතො දුවිධා। තත්ථ පයොගතො ලාභසක්කාරාදිනිරපෙක්ඛචිත්තස්ස සබ්බදුක්ඛනිය්යානිකධම්මූපදෙසො, ආසයතො පටිවිරුද්ධෙසුපි නිච්චං හිතෙසිතා ඤාණපරිපාකකාලාගමනාදිපරහිතප්පටිපත්ති। ආමිසපටිග්ගහණාදිනාපි අත්ථචරියා පරහිතපඅපත්ති හොතියෙව, තස්මා තෙසම්පි විභාවනවසෙන <b>පාළියං</b> “අරහ”න්තිආදීනං පදානං ගහණං වෙදිතබ්බං।
bod:තත්ථ <b>අරහ</b>න්ති ඉමිනා පදෙන පහානසම්පදාවසෙන භගවතො අත්තහිතසම්පත්ති විභාවිතා, <b>සම්මාසම්බුද්ධො ලොකවිදූ</b>ති ච ඉමෙහි පදෙහි ඤාණසම්පදාවසෙන। නනු ච “ලොකවිදූ”ති ඉමිනාපි සම්මාසම්බුද්ධතා විභාවීයතීති? සච්චං විභාවීයති, අත්ථි පන විසෙසො “සම්මාසම්බුද්ධො”ති ඉමිනා සබ්බඤ්ඤුතඤ්ඤාණානුභාවො විභාවිතො, “ලොකවිදූ”ති පන ඉමිනා ආසයානුසයඤාණාදීනම්පි ආනුභාවො විභාවිතොති। <b>විජ්ජාචරණසම්පන්නො</b>ති ඉමිනා සබ්බාපි භගවතො අත්තහිතසම්පත්ති විභාවිතා। <b>සුගතො</b>ති පන ඉමිනා සමුදාගමතො පට්ඨාය භගවතො අත්තහිතසම්පත්ති පරහිතපටිපත්ති ච විභාවිතා। <b>අනුත්තරො පුරිසදම්මසාරථි සත්ථා දෙවමනුස්සාන</b>න්ති ඉමෙහි පදෙහි භගවතො පරහිතපටිපත්ති විභාවිතා। <b>බුද්ධො</b>ති ඉමිනා භගවතො අත්තහිතසම්පත්ති පරහිතපටිපත්ති ච විභාවිතා। එවඤ්ච කත්වා “සම්මාසම්බුද්ධො”ති වත්වා “බුද්ධො”ති වචනං සමත්ථිතං හොති। තෙනෙවාහ “අත්තනාපි බුජ්ඣි, අඤ්ඤෙපි සත්තෙ බොධෙසී”තිආදි <pb V=1.282/>। <b>භගවා</b>ති ච ඉමිනාපි සමුදාගමතො පට්ඨාය භගවතො සබ්බා අත්තහිතසම්පත්ති පරහිතපටිපත්ති ච විභාවිතා।
bod:අපරො <pb M=1.321/> නයො – හෙතුඵලසත්තුපකාරවසෙන සඞ්ඛෙපතො තිවිධා බුද්ධගුණා। තත්ථ <b>අරහං සම්මාසම්බුද්ධො විජ්ජාචරණසම්පන්නො ලොකවිදූ</b>ති ඉමෙහි පදෙහි ඵලසම්පත්තිවසෙන බුද්ධගුණා විභාවිතා। <b>අනුත්තරො පුරිසදම්මසාරථි සත්ථා දෙවමනුස්සාන</b>න්ති ඉමෙහි සත්තුපකාරවසෙන බුද්ධගුණා පකාසිතා। <b>බුද්ධො</b>ති ඉමිනා ඵලවසෙන සත්තුපකාරවසෙන ච බුද්ධගුණා විභාවිතා। <b>සුගතො භගවා</b>ති පන ඉමෙහි පදෙහි හෙතුඵලසත්තුපකාරවසෙන බුද්ධගුණා විභාවිතාති වෙදිතබ්බං।
bod:<b>සො ඉමං ලොක</b>න්තිආදීසු <b>සො භගවා</b>ති යො “අරහ”න්තිආදිනා කිත්තිතගුණො, සො භගවා। <b>ඉමං ලොක</b>න්ති නයිදං මහාජනස්ස සම්මුඛාමත්තං සන්ධාය වුත්තං, අථ ඛො අනවසෙසං පරියාදායාති දස්සෙතුං <b>“සදෙවක”</b>න්තිආදි වුත්තං। තෙනාහ <b>“ඉදානි වත්තබ්බං නිදස්සෙතී”</b>ති। <b>පජාතත්තා</b>ති යථාසකං කම්මකිලෙසෙහි නිබ්බත්තත්තා। <b>සදෙවකවචනෙන පඤ්චකාමාවචරදෙවග්ගහණං</b> පාරිසෙසඤායෙනාති වෙදිතබ්බං ඉතරෙසං පදන්තරෙහි සඞ්ගහිතත්තා। <b>සදෙවක</b>න්ති ච අවයවෙන විග්ගහො සමුදායො සමාසත්ථො। <b>සමාරකවචනෙන ඡට්ඨකාමාවචරදෙවග්ගහණං</b> පච්චාසත්තිඤායෙනාති දට්ඨබ්බං। තත්ථ හි සො ජාතො තංනිවාසී ච। <b>සබ්රහ්මකවචනෙන බ්රහ්මකායිකාදිබ්රහ්මග්ගහණ</b>න්ති එත්ථාපි එසෙව නයො। <b>පච්චත්ථිකා…පෙ॰… සමණබ්රාහ්මණග්ගහණ</b>න්ති නිදස්සනමත්තමෙතං අපච්චත්ථිකානං අසමිතාබාහිතපාපානඤ්ච සමණබ්රාහ්මණානං සස්සමණබ්රාහ්මණීවචනෙන ගහිතත්තා। කාමං “සදෙවක”න්තිආදිවිසෙසනානං වසෙන සත්තවිසයො ලොකසද්දොති විඤ්ඤායති තුල්යයොගවිසයත්තා තෙසං, “සලොමකො සපක්ඛකො”තිආදීසු පන අතුල්යයොගෙපි අයං සමාසො ලබ්භතීති බ්යභිචාරදස්සනතො පජාගහණන්ති ආහ <b>“පජාවචනෙන සත්තලොකග්ගහණ”</b>න්ති। සදෙවකාදිවචනෙන උපපත්තිදෙවානං, සස්සමණබ්රාහ්මණීවචනෙන විසුද්ධිදෙවානඤ්ච ගහිතත්තා ආහ <b>“සදෙවමනුස්සවචනෙන සම්මුතිදෙවඅවසෙසමනුස්සග්ගහණ”</b>න්ති। තත්ථ <b>සම්මුතිදෙවා</b> රාජානො। <b>අවසෙසමනුස්සග්ගහණ</b>න්ති සමණබ්රාහ්මණෙහි අවසෙසමනුස්සග්ගහණං। <b>තීහි පදෙහී</b>ති සදෙවකසමාරකසබර්හ්මකවචනෙහි। <b>ද්වීහී</b>ති සස්සමණබ්රාහ්මණිං සදෙවමනුස්සන්ති ඉමෙහි ද්වීහි පදෙහි।
bod:අරූපී <pb M=1.322/> සත්තා අත්තනො ආනෙඤ්ජවිහාරෙන විහරන්තා දිබ්බන්තීති දෙවාති ඉමං නිබ්බචනං ලභන්තීති ආහ <b>“සදෙවකග්ගහණෙන අරූපාවචරලොකො ගහිතො”</b>ති। තෙනෙවාහ භගවා “ආකාසානඤ්චායතනූපගානං දෙවානං සහබ්යත”න්තිආදි (අ॰ නි॰ 3.117)। ඡකාමාවචරදෙවලොකස්ස සවිසෙසං මාරස්ස වසෙ වත්තනතො ආහ <b>“සමාරකග්ගහණෙන ඡකාමාවචරදෙවලොකො”</b>ති <pb V=1.283/>। අරූපීබ්රහ්මලොකස්ස විසුං ගහිතත්තා ආහ <b>“රූපී බ්රහ්මලොකො”</b>ති। <b>චතුපරිසවසෙනා</b>ති ඛත්තියපරිසා, බ්රාහ්මණගහපතිසමණචාතුමහාරාජිකතාවතිංසමාරබ්රහ්මපරිසාති ඉමාසු අට්ඨසු පරිසාසු ඛත්තියාදිචතුපරිසවසෙන। ඉතරා පන චතස්සො පරිසා සමාරකග්ගහණෙන ගහිතා එවාති।
bod:කථං පනෙත්ථ චතුපරිසවසෙන මනුස්සලොකො ගහිතො? “සස්සමණබ්රාහ්මණි”න්ති ඉමිනා සමණපරිසා බ්රාහ්මණපරිසා ච ගහිතා හොන්ති, “සදෙවමනුස්ස”න්ති ඉමිනා ඛත්තියපරිසා ගහපතිපරිසා ච ගහිතා, “පජ”න්ති ඉමිනා පන ඉමායෙව චතස්සො පරිසා වුත්තා, චතුපරිසසඞ්ඛාතං පජන්ති වුත්තං හොති, කථං පන සම්මුතිදෙවෙහි සහ මනුස්සලොකො ගහිතො? එත්ථාපි “සස්සමණබ්රාහ්මණි”න්ති ඉමිනා සමණබ්රාහ්මණා ගහිතා, “සදෙවමනුස්ස”න්ති ඉමිනා සම්මුතිදෙවසඞ්ඛාතා ඛත්තියා, ගහපතිසුද්දසඞ්ඛාතා අවසෙසමනුස්සා ච ගහිතා හොන්ති। ඉතො පන අඤ්ඤෙසං මනුස්සසත්තානං අභාවතො “පජ”න්ති ඉමිනා චතූහි පකාරෙහි ඨිතා එතෙයෙව මනුස්සසත්තා වුත්තාති දට්ඨබ්බං। එවං විකප්පද්වයෙපි පජාග්ගහණෙන චතුපරිසාදිවසෙන ඨිතානං මනුස්සානංයෙව ගහිතත්තා ඉදානි “පජ”න්ති ඉමිනා අවසෙසසත්තෙ සඞ්ගහෙත්වා දස්සෙතුකාමො ආහ <b>“අවසෙසසබ්බසත්තලොකො වා”</b>ති। තත්ථ නාගගරුළාදිවසෙන අවසෙසසත්තලොකො වෙදිතබ්බො। එත්ථාපි චතුපරිසවසෙන සම්මුතිදෙවෙහි වා සහ අවසෙසසබ්බසත්තලොකො වාති යොජෙතබ්බං। චතුපරිසසහිතො අවසෙසසුද්ධනාගසුපණ්ණනෙරයිකාදිසත්තලොකො, චතුධා ඨිතමනුස්සසහිතො වා අවසෙසනාගසුපණ්ණනෙරයිකාදිසත්තලොකො ගහිතොති වුත්තං හොති।
bod:එත්තාවතා භාගසො ලොකං ගහෙත්වා යොජනං දස්සෙත්වා ඉදානි තෙන තෙන විසෙසෙන අභාගසො ලොකං ගහෙත්වා යොජනං <pb M=1.323/> දස්සෙතුං <b>“අපිචෙත්ථා”</b>තිආදි වුත්තං। තත්ථ <b>උක්කට්ඨපරිච්ඡෙදතො</b>ති උක්කංසගතිවිජානනෙන। පඤ්චසු හි ගතීසු දෙවගතිපරියාපන්නාව සෙට්ඨා, තත්ථාපි අරූපිනො දූරසමුස්සාරිතකිලෙසදුක්ඛතාය සන්තපණීතආනෙඤ්ජවිහාරසමඞ්ගිතාය අතිවිය දීඝායුකතායාති එවමාදීහි විසෙසෙහි අතිවිය උක්කට්ඨා। <b>බ්රහ්මා මහානුභාවො</b>ති දසසහස්සියං මහාබ්රහ්මුනො වසෙන වදති। “උක්කට්ඨපරිච්ඡෙදතො”ති හි වුත්තං। <b>අනුත්තර</b>න්ති සෙට්ඨං නවලොකුත්තරං। <b>අනුසන්ධික්කමො</b>ති අත්ථානඤ්චෙව පදානඤ්ච අනුසන්ධානුක්කමො। පොරාණා පනෙත්ථ එවං වණ්ණයන්ති – <b>සදෙවක</b>න්ති දෙවතාහි සද්ධිං අවසෙසං ලොකං। <b>සමාරක</b>න්ති මාරෙන සද්ධිං අවසෙසං ලොකං। <b>සබ්රහ්මක</b>න්ති බ්රහ්මෙහි සද්ධිං අවසෙසං ලොකං। එවං සබ්බෙපි තිභවූපගෙ සත්තෙ දෙවමාරබ්රහ්මසහිතතාසඞ්ඛාතෙහි තීහි පකාරෙහි “සදෙවක”න්තිආදීසු තීසු පදෙසු පක්ඛිපිත්වා පුන <pb V=1.284/> ද්වීහි පදෙහි පරියාදියන්තො <b>“සස්සමණබ්රාහ්මණිං පජං සදෙවමනුස්ස”</b>න්ති ආහ। එවං පඤ්චහිපි පදෙහි සදෙවකත්තාදිනා තෙන තෙන පකාරෙන තෙධාතුකමෙව පරියාදින්නන්ති।
bod:<b>අභිඤ්ඤා</b>ති යකාරලොපෙනායං නිද්දෙසො, අභිජානිත්වාති අයමෙත්ථ අත්ථොති ආහ <b>“අභිඤ්ඤාය අධිකෙන ඤාණෙන ඤත්වා”</b>ති। <b>අනුමානාදිපටික්ඛෙපො</b>ති අනුමානඋපමානඅත්ථාපත්තිආදිපටික්ඛෙපො එකප්පමාණත්තා। සබ්බත්ථ අප්පටිහතඤාණචාරතාය හි සබ්බපච්චක්ඛා බුද්ධා භගවන්තො। <b>අනුත්තරං විවෙකසුඛ</b>න්ති ඵලසමාපත්තිසුඛං। තෙන වීථිමිස්සාපි කදාචි භගවතො ධම්මදෙසනා හොතීති <b>හිත්වාපී</b>ති පිසද්දග්ගහණං। භගවා හි ධම්මං දෙසෙන්තො යස්මිං ඛණෙ පරිසා සාධුකාරං වා දෙති, යථාසුතං වා ධම්මං පච්චවෙක්ඛති, තං ඛණං පුබ්බභාගෙන පරිච්ඡින්දිත්වා ඵලසමාපත්තිං සමාපජ්ජති, යථාපරිච්ඡෙදඤ්ච සමාපත්තිතො වුට්ඨාය ඨිතට්ඨානතො පට්ඨාය ධම්මං දෙසෙති। <b>අප්පං වා බහුං වා දෙසෙන්තො</b>ති උග්ඝටිතඤ්ඤුස්ස වසෙන අප්පං වා, විපඤ්චිතඤ්ඤුස්ස නෙය්යස්ස වා වසෙන බහුං වා දෙසෙන්තො। <b>ආදිකල්යාණාදිප්පකාරමෙව දෙසෙතී</b>ති ආදිම්හිපි කල්යාණං භද්දකං අනවජ්ජමෙව කත්වා දෙසෙති। මජ්ඣෙපි පරියොසානෙපි කල්යාණං භද්දකං අනවජ්ජමෙව කත්වා දෙසෙතීති වුත්තං හොති। ධම්මස්ස හි <pb M=1.324/> කල්යාණතා නිය්යානිකතාය නිය්යානිකතා ච සබ්බසො අනවජ්ජභාවෙන।
bod:<b>සමන්තභද්දකත්තා</b>ති සබ්බභාගෙහි සුන්දරත්තා। <b>ධම්මස්සා</b>ති පරියත්තිධම්මස්ස। කිඤ්චාපි අවයවවිනිමුත්තො සමුදායො නාම පරමත්ථතො කොචි නත්ථි, යෙසු පන අවයවෙසු සමුදායරූපෙන අපෙක්ඛිතෙසු ගාථාති සමඤ්ඤා, තං තතො භින්නං විය කත්වා සංසාමිවොහාරං ආරොපෙත්වා දස්සෙන්තො <b>“පඨමපාදෙන ආදිකල්යාණා”</b>තිආදිමාහ। <b>එකානුසන්ධික</b>න්ති ඉදං නාතිබහුවිභාගං යථානුසන්ධිනා එකානුසන්ධිකං සන්ධාය වුත්තං। ඉතරස්ස පන තෙනෙව දෙසෙතබ්බධම්මවිභාගෙන ආදිමජ්ඣපරියොසානභාගා ලබ්භන්තීති। <b>නිදානෙනා</b>ති ආනන්දත්ථෙරෙන ඨපිතකාලදෙසදෙසකපරිසාදිඅපදිසනලක්ඛණෙන නිදානගන්ථෙන। <b>නිගමෙනා</b>ති “ඉදමවොචා”තිආදිකෙන “ඉති යං තං වුත්තං, ඉදමෙතං පටිච්ච වුත්ත”න්ති වා යථාවුත්තත්ථනිගමනෙන। සඞ්ගීතිකාරකෙහි ඨපිතානිපි හි නිදානනිගමනානි දස්සෙත්වා තීණි පිටකානි සත්ථු දෙසනාය අනුවිධානතො තදන්තොගධානෙව। තෙනෙව <b>දීඝනිකායට්ඨකථායං</b> “එකානුසන්ධිකස්ස සුත්තස්ස නිදානං ආදි, ඉදමවොචාති පරියොසානං, උභින්නමන්තරා මජ්ඣ”න්ති (දී॰ නි॰ අට්ඨ॰ 1.190) වුත්තං।
bod:එවං සුත්තන්තපිටකවසෙන ධම්මස්ස ආදිකල්යාණාදිතං දස්සෙත්වා ඉදානි තීණි පිටකානි එකජ්ඣං ගහෙත්වා තං දස්සෙතුං <b>“සකලොපී”</b>තිආදි වුත්තං। තත්ථ <b>සාසනධම්මො</b>ති –
gax:“සබ්බපාපස්ස <pb V=1.285/> අකරණං, කුසලස්ස උපසම්පදා।
gae:සචිත්තපරියොදපනං, එතං බුද්ධාන සාසන”න්ති॥ (දී॰ නි॰ 2.90; ධ॰ ප॰ 183; නෙත්ති॰ 30, 50) –
uni:එවං වුත්තස්ස සත්ථුසාසනස්ස පකාසකො පරියත්තිධම්මො। සීලමූලකත්තා සාසනස්ස <b>“සීලෙන ආදිකල්යාණො”</b>ති වුත්තං। සමථාදීනං සාසනසම්පත්තියා වෙමජ්ඣභාවතො ආහ <b>“සමථවිපස්සනාමග්ගඵලෙහි මජ්ඣෙකල්යාණො”</b>ති। නිබ්බානාධිගමතො උත්තරි කරණීයාභාවතො වුත්තං <b>“නිබ්බානෙන පරියොසානකල්යාණො”</b>ති। සාසනෙ සම්මාපටිපත්ති නාම පඤ්ඤාය හොති, තස්සා ච සීලං සමාධි ච මූලන්ති ආහ <b>“සීලසමාධීහි</b> <pb M=1.325/> <b>වා ආදිකල්යාණො”</b>ති। පඤ්ඤා පන අනුබොධපඅවෙධවසෙන දුවිධාති තදුභයම්පි ගණ්හන්තො <b>“විපස්සනාමග්ගෙහි මජ්ඣෙකල්යාණො”</b>ති ආහ। තස්සා නිප්ඵත්තිඵලකිච්චං නිබ්බානසච්ඡිකිරියා, තතො පරං කත්තබ්බං නත්ථීති දස්සෙන්තො ආහ <b>“ඵලනිබ්බානෙහි පරියොසානකල්යාණො”</b>ති। ඵලග්ගහණෙන වා සඋපාදිසෙසං නිබ්බානමාහ, ඉතරෙන ඉතරං තදුභයඤ්ච සාසනසම්පත්තියා ඔසානන්ති ආහ “ඵලනිබ්බානෙහි පරියොසානකල්යාණො”ති।
bod:<b>බුද්ධසුබොධිතාය වා ආදිකල්යාණො</b>ති බුද්ධස්ස සුබොධිතා සම්මාසම්බුද්ධතා, තාය ආදිකල්යාණො තප්පභවත්තා। සබ්බසො සංකිලෙසප්පහානං වොදානපාරිපූරී ච ධම්මසුධම්මතා, තාය <b>මජ්ඣෙකල්යාණො</b> තංසරීරත්තා। සත්ථාරා යථානුසිට්ඨං තථා පටිපත්ති සඞ්ඝසුප්පටිපත්ති, තාය <b>පරියොසානකල්යාණො</b> තාය සාසනස්ස ලොකෙ සුප්පතිට්ඨිතභාවතො। <b>ත</b>න්ති සාසනධම්මං। <b>තථත්තායා</b>ති යථත්තාය භගවතා ධම්මො දෙසිතො, තථත්තාය තථභාවාය। සො පන අභිසම්බොධි පච්චෙකබොධි සාවකබොධීති තිවිධො ඉතො අඤ්ඤථා නිබ්බානාධිගමස්ස අභාවතො। තත්ථ සබ්බගුණෙහි අග්ගභාවතො ඉතරබොධිද්වයමූලතාය ච පඨමාය බොධියා ආදිකල්යාණතා, ගුණෙහි වෙමජ්ඣභාවතො දුතියාය මජ්ඣෙකල්යාණතා, තදුභයතාය වා වොසානතාය ච සාසනධම්මස්ස තතියාය පරියොසානකල්යාණතා වුත්තා।
bod:<b>එසො</b>ති සාසනධම්මො। <b>නීවරණවික්ඛම්භනතො</b>ති විමුත්තායතනසීසෙ ඨත්වා සද්ධම්මං සුණන්තස්ස නීවරණානං වික්ඛම්භනසබ්භාවතො। වුත්තඤ්හෙතං –
ind:“යථා යථාවුසො, භික්ඛුනො සත්ථා වා ධම්මං දෙසෙති, අඤ්ඤතරො වා ගරුට්ඨානීයො සබ්රහ්මචාරී, තථා තථා සො තත්ථ ලභති අත්ථවෙදං ලභති ධම්මවෙද”න්ති।
ind:“යස්මිං <pb V=1.286/>, භික්ඛවෙ, සමයෙ අරියසාවකො ඔහිතසොතො ධම්මං සුණාති, පඤ්චස්ස නීවරණානි තස්මිං සමයෙ පහීනානි හොන්තී”ති –
uni:ච ආදි। <b>සමථවිපස්සනාසුඛාවහනතො</b>ති සමථසුඛස්ස විපස්සනාසුඛස්ස ච සම්පාපනතො। වුත්තම්පි චෙතං “සො විවිච්චෙව කාමෙහි විවිච්ච අකුසලෙහි <pb M=1.326/> ධම්මෙහි සවිතක්කං සවිචාරං විවෙකජං පීතිසුඛ”න්තිආදි, තථා –
gax:“යතො යතො සම්මසති, ඛන්ධානං උදයබ්බයං।
gax:ලභතී පීතිපාමොජ්ජං, අමතං තං විජානතං॥
gae:අමානුසී රතී හොති, සම්මා ධම්මං විපස්සතො”ති ච॥ (ධ॰ ප॰ 374-373)।
uni:<b>තථා පටිපන්නො</b>ති යථා සමථවිපස්සනාසුඛං ආවහති, යථා වා සත්ථාරා අනුසිට්ඨං, තථා පටිපන්නො සාසනධම්මො। <b>තාදිභාවාවහනතො</b>ති ඡළඞ්ගුපෙක්ඛාවසෙන ඉට්ඨාදීසු තාදිභාවස්ස ලොකධම්මෙහි අනුපලෙපස්ස ආවහනතො। <b>නාථප්පභවත්තා</b>ති පභවති එතස්මාති පභවො, උප්පත්තිට්ඨානං, නාථොව පභවො එතස්සාති නාථප්පභවො, තස්ස භාවො නාථප්පභවත්තං, තස්මා සාසනධම්මස්ස නාථහෙතුකත්තාති අත්ථො। <b>අත්ථසුද්ධියා මජ්ඣෙකල්යාණො</b>ති නිරුපක්කිලෙසතාය නිය්යානිකතා අත්ථසුද්ධි, තාය මජ්ඣෙකල්යාණො। <b>කිච්චසුද්ධියා පරියොසානකල්යාණො</b>ති සුප්පටිපත්තිසඞ්ඛාතකිච්චස්ස සුද්ධියා පරියොසානකල්යාණො සුප්පටිපත්තිපරියොසානත්තා සාසනධම්මස්ස। යථාවුත්තමත්ථං නිගමෙන්තො ආහ <b>“තස්මා”</b>තිආදි।
bod:<b>සාසනබ්රහ්මචරිය</b>න්තිආදීසු අවිසෙසෙන තිස්සො සික්ඛා සකලො ච තන්තිධම්මො සාසනබ්රහ්මචරියං। යං සන්ධාය වුත්තං “කතමෙසානං ඛො, භන්තෙ, බුද්ධානං භගවන්තානං බ්රහ්මචරියං න චිරට්ඨිතිකමහොසී”තිආදි (පාරා॰ 18)। අරියො අට්ඨඞ්ගිකො මග්ගො මග්ගබ්රහ්මචරියං। යං සන්ධාය වුත්තං “ඛීණා ජාති, වුසිතං බ්රහ්මචරියං, කතං කරණීය”න්ති (පාරා॰ 14)। <b>යථානුරූප</b>න්ති යථාරහං। සික්ඛත්තයසඞ්ගහඤ්හි සාසනබ්රහ්මචරියං අත්ථසම්පත්තියා <b>සාත්ථං,</b> තථා මග්ගබ්රහ්මචරියං। ඉතරං පන තන්තිධම්මසඞ්ඛාතං සාසනබ්රහ්මචරියං යථාවුත්තෙනත්ථෙන <b>සාත්ථං සබ්යඤ්ජනඤ්ච। අත්ථසම්පත්තියා</b>ති සම්පන්නත්ථතාය। සම්පත්තිඅත්ථො හි ඉධ සහසද්දො। <b>බ්යඤ්ජනසම්පත්තියා</b>ති එත්ථාපි එසෙව නයො। යස්ස හි යාගුභත්තාදිඉත්ථිපුරිසාදිවණ්ණනානිස්සිතා දෙසනා හොති, න සො සාත්ථං දෙසෙති නිය්යානත්ථවිරහතො තස්සා දෙසනාය। භගවා පන තථාරූපං දෙසනං <pb V=1.287/> පහාය චතුසතිපට්ඨානාදිනිස්සිතං දෙසනං දෙසෙති, තස්මා “අත්ථසම්පත්තියා සාත්ථං දෙසෙතී”ති වුච්චති <pb M=1.327/>। යස්ස පන දෙසනා සිථිලධනිතාදිභෙදෙසු බ්යඤ්ජනෙසු එකප්පකාරෙනෙව ද්විප්පකාරෙනෙව වා බ්යඤ්ජනෙන යුත්තතාය එකබ්යඤ්ජනාදියුත්තා වා දමිළභාසා විය, විවටකරණතාය ඔට්ඨෙ අඵුසාපෙත්වා උච්චාරෙතබ්බතො සබ්බනිරොට්ඨබ්යඤ්ජනා වා කිරාතභාසා විය, සබ්බත්ථෙව විස්සජ්ජනීයයුත්තතාය සබ්බවිස්සට්ඨබ්යඤ්ජනා වා යවනභාසා විය, සබ්බත්ථෙව සානුසාරතාය සබ්බනිග්ගහීතබ්යඤ්ජනා වා පාදසිකාදි මිලක්ඛුභාසා විය, තස්ස බ්යඤ්ජනපාරිපූරියා අභාවතො අබ්යඤ්ජනා නාම දෙසනා හොති। සබ්බාපි හි එසා බ්යඤ්ජනෙකදෙසවසෙනෙව පවත්තියා අපරිපුණ්ණබ්යඤ්ජනාති කත්වා “අබ්යඤ්ජනා”ති වුච්චති। භගවා පන –
gax:“සිථිලං ධනිතඤ්ච දීඝරස්සං, ගරුකං ලහුකඤ්ච නිග්ගහීතං।
gae:සම්බන්ධං වවත්ථිතං විමුත්තං, දසධා බ්යඤ්ජනබුද්ධියා පභෙදො”ති॥ (දී॰ නි॰ අට්ඨ॰ 1.190; ම॰ නි॰ අට්ඨ॰ 1.291; පරි॰ අට්ඨ॰ 485) –
uni:එවං වුත්තං දසවිධං බ්යඤ්ජනං අමක්ඛෙත්වා පරිපුණ්ණබ්යඤ්ජනමෙව කත්වා ධම්මං දෙසෙති, තස්මා “බ්යඤ්ජනසම්පත්තියා සබ්යඤ්ජනං දෙසෙතී”ති වුච්චති।
bod:ඉදානි “සාත්ථං සබ්යඤ්ජන”න්ති එත්ථ නෙත්තිනයෙනපි අත්ථං දස්සෙතුං <b>“සඞ්කාසනං…පෙ॰… සබ්යඤ්ජන”</b>න්ති වුත්තං। තත්ථ යදිපි <b>නෙත්තියං</b> “බ්යඤ්ජනමුඛෙන බ්යඤ්ජනත්ථග්ගහණං හොතීති අක්ඛරං පද”න්තිආදිනා බ්යඤ්ජනපදානි පඨමං උද්දිට්ඨානි, ඉධ පන පාළියං “සාත්ථං සබ්යඤ්ජන”න්ති ආගතත්තා අත්ථපදානියෙව පඨමං දස්සෙතුං <b>“සඞ්කාසනපකාසනා”</b>තිආදි වුත්තං। තත්ථ සඞ්ඛෙපතො කාසනං දීපනං <b>සඞ්කාසනං। කාසන</b>න්ති ච කාසීයති දීපීයති විභාවීයතීති අත්ථො। “මඤ්ඤමානො ඛො භික්ඛු බද්ධො මාරස්ස අමඤ්ඤමානො මුත්තො”තිආදීසු විය සඞ්ඛෙපෙන දීපනං සඞ්කාසනං නාම। තත්තකෙන හි තෙන භික්ඛුනා පටිවිද්ධං। තෙනාහ “අඤ්ඤාතං භගවා”තිආදි। පඨමං කාසනං <b>පකාසනං</b>। “සබ්බං, භික්ඛවෙ, ආදිත්ත”න්ති එවමාදීසු පච්ඡා කථිතබ්බමත්ථං පඨමං වචනෙන දීපනං පකාසනං නාම। ආදිකම්මස්මිඤ්හි අයං ප-සද්දො “පඤ්ඤපෙති පට්ඨපෙතී”තිආදීසු විය। තික්ඛින්ද්රියාපෙක්ඛඤ්චෙතං පදද්වයං උද්දෙසභාවතො। තික්ඛින්ද්රියො හි සඞ්ඛෙපතො පඨමඤ්ච වුත්තමත්ථං පටිපජ්ජති। සංඛිත්තස්ස විත්ථාරවචනං සකිං වුත්තස්ස පුන වචනඤ්ච <b>විවරණවිභජනානි,</b> යථා “කුසලා ධම්මා”ති සඞ්ඛෙපතො සකිංයෙව ච වුත්තස්ස අත්ථස්ස “කතමෙ <pb V=1.288/> ධම්මා කුසලා? යස්මිං සමයෙ කාමාවචරං කුසලං චිත්ත”න්තිආදිනා විත්ථාරතො විවරණවසෙන <pb M=1.328/> විභජනවසෙන ච පුන වචනං। මජ්ඣිමින්ද්රියාපෙක්ඛමෙතං පදද්වයං නිද්දෙසභාවතො। විවටස්ස විත්ථාරතරාභිධානං විභත්තස්ස ච පකාරෙහි ඤාපනං විනෙය්යානං චිත්තපරිතොසනං <b>උත්තානීකරණපඤ්ඤාපනානි,</b> යථා “ඵස්සො හොතී”තිආදිනා විවටවිභත්තස්ස අත්ථස්ස “කතමො තස්මිං සමයෙ ඵස්සො හොති? යො තස්මිං සමයෙ ඵස්සො ඵුසනා සංඵුසනා”තිආදිනා උත්තානීකිරියා පඤ්ඤාපනා ච। මුදින්ද්රියාපෙක්ඛමෙතං පදද්වයං පටිනිද්දෙසභාවතො।
bod:අථ වා “සබ්බං, භික්ඛවෙ, ආදිත්ත”න්ති එවං පඨමං දීපිතමත්ථං පුන පාකටං කත්වා දීපනෙන “කිඤ්ච, භික්ඛවෙ, සබ්බං ආදිත්තං? චක්ඛු, භික්ඛවෙ, ආදිත්තං, රූපා ආදිත්තා”ති එවමාදිනා සංඛිත්තස්ස විත්ථාරාභිධානෙන සකිං වුත්තස්ස පුනපි අභිධානෙන විත්ථාරෙත්වා දෙසනං <b>විවරණං</b> නාම। “කුසලා ධම්මා”ති සඞ්ඛෙපෙන නික්ඛිත්තස්ස “කතමෙ ධම්මා කුසලා? යස්මිං සමයෙ කාමාවචරං කුසලං චිත්තං උප්පන්නං හොතී”ති නිද්දෙසවසෙන විවරිතෙ කුසලෙ ධම්මෙ “තස්මිං සමයෙ ඵස්සො හොති වෙදනා හොතී”ති විභාගකරණං <b>විභජනං</b> නාම। විවටස්ස විත්ථාරාභිධානෙන විභත්තස්ස ච උපමාභිධානෙන උත්තානිං කරොතීති විවරණෙන විවරිතත්ථස්ස “කතමො තස්මිං සමයෙ ඵස්සො හොති? යො තස්මිං සමයෙ ඵස්සො ඵුසනා සංඵුසනා”ති අතිවිවරිත්වා කථනං, විභජනෙන විභත්තස්ස “සෙය්යථාපි, භික්ඛවෙ, ගාවී නිච්චම්මා, එවමෙව ඛ්වායං භික්ඛවෙ ඵස්සාහාරො දට්ඨබ්බොති වදාමී”ති එවමාදිඋපමාකථනඤ්ච <b>උත්තානීකරණං</b> නාම। ධම්මං සුණන්තානං ධම්මදෙසනෙන විචිත්තෙන අනෙකවිධෙන සොමනස්සස්ස උප්පාදනං අතිඛිණබුද්ධීනං අනෙකවිධෙන ඤාණතිඛිණකරණඤ්ච <b>පඤ්ඤත්ති</b> නාම සොතූනං චිත්තතොසනෙන චිත්තනිසානෙන ච පඤ්ඤාපනං පඤ්ඤත්තීති කත්වා। <b>අත්ථපදසමායොගතො සාත්ථ</b>න්ති පරියත්තිඅත්ථස්ස සඞ්කාසනාදිඅත්ථපදරූපත්තා යථාවුත්තඡඅත්ථපදසමායොගතො <b>සාත්ථං</b>। සඞ්කාසනපකාසනාදයො හි අත්ථාකාරත්තා <b>“අත්ථපදානී”</b>ති වුච්චන්ති। අත්ථොයෙව හි බ්යඤ්ජනපදෙහි සඞ්කාසීයති පකාසීයති විවරීයති විභජීයති උත්තානී කරීයති පඤ්ඤාපීයති।
bod:<b>අක්ඛරපදබ්යඤ්ජනාකාරනිරුත්තිනිද්දෙසසම්පත්තියා</b>ති එත්ථ “සට්ඨි වස්සසහස්සානී”ති එවමාදීසු ස-කාර දු-කාර සො-කාරාදි විය උච්චාරණවෙලාය අපරියොසිතෙ පදෙ වණ්ණො <b>අක්ඛරං</b> පරියායවසෙන අක්ඛරණතො <pb M=1.329/> අවෙවචනතො। න හි වණ්ණස්ස පරියායො විජ්ජති। යථා හි පදං සවෙවචනතාය අත්ථවසෙන පරියායං චරන්තං සඤ්චරන්තං විය හොති, න එවං වණ්ණො අවෙවචනත්තා। එකක්ඛරං වා පදං අක්ඛරං “මා එවං කිර ත”න්තිආදීසු මා-කාරාදයො <pb V=1.289/> විය। කෙචි පන “තීසු ද්වාරෙසු පරිසුද්ධපයොගභාවෙන විසුද්ධකරණට්ඨානානං චිත්තෙන පවත්තිතදෙසනාවාචාහි අක්ඛරණතො අවෙවචනතො අකථිතත්තා අක්ඛරන්ති සඤ්ඤිතා। තං පාරායනිකබ්රාහ්මණානං මනසා පුච්ඡිතපඤ්හානං වසෙන භගවතා රතනඝරෙ නිසීදිත්වා සම්මසිතපට්ඨානමහාපකරණවසෙන ච ගහෙතබ්බ”න්ති වදන්ති। විභත්තියන්තං අත්ථස්ස ඤාපනතො <b>පදං</b>। පජ්ජති අත්ථො එතෙනාති හි පදං। තං නාමපදං ආඛ්යාතපදං උපසග්ගපදං නිපාතපදන්ති චතුබ්බිධං। තත්ථ ඵස්සො වෙදනා චිත්තන්ති එවමාදිකං දබ්බපධානං <b>නාමපදං</b>। නාමපදෙහි දබ්බමාවිභූතරූපං, කිරියා අනාවිභූතරූපා। ඵුසති වෙදයති විජානාතීති එවමාදිකං කිරියාපධානං <b>ආඛ්යාතපදං</b>। ආඛ්යාතපදෙහි කිරියා ආවිභූතරූපා, දබ්බමනාවිභූතරූපං। යථා “චිරප්පවාසි”න්ති එත්ථ ප-සද්දො වසනකිරියාය වියොගවිසිට්ඨතං දීපෙති, එවං කිරියාවිසෙසදීපනතො කිරියාවිසෙසාවබොධනිමිත්තං। ප-ඉති එවමාදිකං <b>උපසග්ගපදං</b>। කිරියාය දබ්බස්ස ච සරූපවිසෙසප්පකාසනහෙතුභූතං එවන්ති එවමාදිකං <b>නිපාතපදං</b>। “එවං මනසි කරොථ, මා එවං මනසාකත්ථා”තිආදීසු හි කිරියාවිසෙසදීපනතො කිරියාවිසෙසස්ස ජොතකො එවංසද්දො, “එවංසීලා එවංධම්මා”තිආදීසු දබ්බවිසෙසස්ස। සඞ්ඛෙපතො වුත්තං පදාභිහිතං අත්ථං බ්යඤ්ජෙතීති <b>බ්යඤ්ජනං,</b> වාක්යං। “චත්තාරො ඉද්ධිපාදා”ති සඞ්ඛෙපෙන කථිතමත්ථං “කතමෙ චත්තාරො? ඉධ, භික්ඛවෙ, භික්ඛු ඡන්දසමාධිපධානසඞ්ඛාරසමන්නාගතං ඉද්ධිපාදං භාවෙති, වීරිය, චිත්ත, වීමංසසමාධිපධානසඞ්ඛාරසමන්නාගතං ඉද්ධිපාදං භාවෙතී”තිආදිනා පාකටං කරොතීති වාක්යමෙව බ්යඤ්ජනං, තං පන අත්ථතො පදසමුදායොති දට්ඨබ්බං। සආඛ්යාතං සනිපාතං සකාරකං සවිසෙසනං වාක්යන්ති හි වදන්ති। නනු ච පදෙනපි අත්ථො බ්යඤ්ජීයතීති පදම්පි බ්යඤ්ජනන්ති ආපජ්ජතීති? තං න। පදමත්තසවනෙපි හි අධිකාරාදිවසෙන ලබ්භමානෙහි පදන්තරෙහි අනුසන්ධානං කත්වාව අත්ථසම්පටිපත්ති හොතීති වාක්යමෙව අත්ථං බ්යඤ්ජයතීති।
bod:පකාරතො වාක්යවිභාගො <b>ආකාරො</b>। “තත්ථ කතමො ඡන්දො? යො ඡන්දො ඡන්දිකතා කත්තුකම්යතා”ති එවමාදීසු කථිතස්සෙව වාක්යස්ස <pb M=1.330/> අනෙකවිධෙන විභාගකරණං ආකාරො නාම। ආකාරාභිහිතං නිබ්බචනං <b>නිරුත්ති</b>। “ඵස්සො වෙදනා”ති එවමාදීසු ආකාරෙන කථිතං “ඵුසතීති ඵස්සො, වෙදයතීති වෙදනා”ති නීහරිත්වා විත්ථාරවචනං නිරුත්ති නාම। “නිබ්බානං මග්ගති, නිබ්බානත්ථිකෙහි වා මග්ගීයති, කිලෙසෙ වා මාරෙන්තො ගච්ඡතීති මග්ගො”තිආදිනා නිබ්බචනවිත්ථාරො නිරවසෙසදෙසනත්තා <b>නිද්දෙසො</b>। අථ වා වෙදයතීති වෙදනාති නිබ්බචනලද්ධපදෙසු සුඛදුක්ඛඅදුක්ඛමසුඛාසු සුඛයතීති සුඛා, දුක්ඛයතීති දුක්ඛා, නෙව දුක්ඛයති න සුඛයතීති අදුක්ඛමසුඛාති අත්ථවිත්ථාරො නිරවසෙසෙන කථිතත්තා <b>නිද්දෙසො</b> නාම। එතෙසං අක්ඛරාදීනං බ්යඤ්ජනපදානං සම්පත්තියා සම්පන්නතාය <b>සබ්යඤ්ජනං</b>।
bod:එවං <pb V=1.290/> පනස්ස අත්ථපදසමායොගො බ්යඤ්ජනපදසම්පත්ති ච වෙදිතබ්බා। තත්ථ භගවා අක්ඛරෙහි සඞ්කාසෙති, පදෙහි පකාසෙති, බ්යඤ්ජනෙහි විවරති, ආකාරෙහි විභජති, නිරුත්තීහි උත්තානිං කරොති, නිද්දෙසෙහි පඤ්ඤපෙති। තථා හි පදාවයවග්ගහණමුඛෙන පදග්ගහණං, ගහිතෙන ච පදෙන පදත්ථාවබොධො ගහිතපුබ්බසඞ්කෙතස්ස හොතීති භගවා අක්ඛරෙහි සඞ්කාසෙති। යස්මා පන අක්ඛරෙහි සංඛිත්තෙන දීපියමානො අත්ථො පදපරියොසානෙ වාක්යස්ස අපරියොසිතත්තා පදෙන පඨමං පකාසිතො දීපිතො හොති, තස්මා පදෙහි පකාසෙති। වාක්යපරියොසානෙ පන සො අත්ථො විවරිතො විවටො කතො හොතීති බ්යඤ්ජනෙහි විවරති। යස්මා ච පකාරෙහි වාක්යභෙදෙ කතෙ තදත්ථො විභත්තො නාම හොති, තස්මා ආකාරෙහි විභජති। තථා වාක්යාවයවානං පච්චෙකං නිබ්බචනවිභාගෙ කතෙ සො අත්ථො පාකටො හොතීති නිරුත්තීහි උත්තානිං කරොති। කතනිබ්බචනෙහි පන වාක්යාවයවෙහි විත්ථාරවසෙන නිරවසෙසතො දෙසිතෙහි වෙනෙය්යානං චිත්තපරිතොසනං බුද්ධිනිසානඤ්ච කතං හොතීති නිද්දෙසෙහි පඤ්ඤපෙති। අපිච භගවා අක්ඛරෙහි උග්ඝටෙත්වා පදෙහි විනෙති උග්ඝටිතඤ්ඤුං, බ්යඤ්ජනෙහි විපඤ්චෙත්වා ආකාරෙහි විනෙති විපඤ්චිතඤ්ඤුං, නිරුත්තීහි නෙත්වා නිද්දෙසෙහි විනෙති නෙය්යං। එවඤ්චායං ධම්මො උග්ඝටියමානො උග්ඝටිතඤ්ඤුං විනෙති, විපඤ්චියමානො විපඤ්චිතඤ්ඤුං, නීයමානො නෙය්යං। තත්ථ උග්ඝටනා ආදි, විපඤ්චනා මජ්ඣෙ, නයනං අන්තෙ। එවං තීසු කාලෙසු තිධා දෙසිතො දොසත්තයවිධමනො ගුණත්තයාවහො තිවිධවිනෙය්යවිනයනොති එවම්පි තිවිධකල්යාණොයං <pb M=1.331/> ධම්මො අත්ථබ්යඤ්ජනපාරිපූරියා සාත්ථො සබ්යඤ්ජනොති වෙදිතබ්බො। වුත්තඤ්හෙතං <b>නෙත්තිපකරණෙ</b> (නෙත්ති॰ 9) –
ind:“තත්ථ භගවා අක්ඛරෙහි සඞ්කාසෙති, පදෙහි පකාසෙති, බ්යඤ්ජනෙහි විවරති, ආකාරෙහි විභජති, නිරුත්තීහි උත්තානිං කරොති, නිද්දෙසෙහි පඤ්ඤපෙති। තත්ථ භගවා අක්ඛරෙහි ච පදෙහි ච උග්ඝටෙති, බ්යඤ්ජනෙහි ච ආකාරෙහි ච විපඤ්චෙති, නිරුත්තීහි ච නිද්දෙසෙහි ච විත්ථාරෙති। තත්ථ උග්ඝටනා ආදි, විපඤ්චනා මජ්ඣෙ, විත්ථාරනා පරියොසානං। සොයං ධම්මවිනයො උග්ඝටියන්තො උග්ඝටිතඤ්ඤුං පුග්ගලං විනෙති, තෙන නං ආහු ආදිකල්යාණොති। විපඤ්චියන්තො විපඤ්චිතඤ්ඤුං පුග්ගලං විනෙති, තෙන නං ආහු මජ්ඣෙකල්යාණොති। විත්ථාරියන්තො නෙය්යං පුග්ගලං විනෙති, තෙන නං ආහු පරියොසානකල්යාණොතී”ති।
bod:<b>අත්ථගම්භීරතා</b>තිආදීසු <b>අත්ථො</b> නාම තන්තිඅත්ථො। <b>ධම්මො</b> තන්ති। <b>පටිවෙධො</b> තන්තියා තන්තිඅත්ථස්ස ච යථාභූතාවබොධො। <b>දෙසනා</b> නාම මනසා වවත්ථාපිතාය තන්තියා දෙසනා। තෙ පනෙතෙ අත්ථාදයො යස්මා සසාදීහි විය මහාසමුද්දො මන්දබුද්ධීහි දුක්ඛොගාහා අලබ්භනෙය්යපතිට්ඨා <pb V=1.291/> ච, තස්මා <b>ගම්භීරා</b>। අථ වා <b>අත්ථො</b> නාම හෙතුඵලං। <b>ධම්මො</b> හෙතු। <b>දෙසනා</b> පඤ්ඤත්ති, යථාධම්මං ධම්මාභිලාපො। අනුලොමපටිලොමසඞ්ඛෙපවිත්ථාරාදිවසෙන වා කථනං। <b>පටිවෙධො</b> අභිසමයො, අත්ථානුරූපං ධම්මෙසු, ධම්මානුරූපං අත්ථෙසු, පඤ්ඤත්තිපථානුරූපං පඤ්ඤත්තීසු අවබොධො। තෙසං තෙසං වා ධම්මානං පටිවිජ්ඣිතබ්බො ලක්ඛණසඞ්ඛාතො අවිපරීතසභාවො। තෙපි චෙතෙ අත්ථාදයො යස්මා අනුපචිතකුසලසම්භාරෙහි දුප්පඤ්ඤෙහි සසාදීහි විය මහාසමුද්දො දුක්ඛොගාහා අලබ්භනෙය්යපතිට්ඨා ච, තස්මා <b>ගම්භීරා</b>। තෙසු පටිවෙධස්සපි අත්ථසන්නිස්සිතත්තා වුත්තං <b>“අත්ථගම්භීරතාපටිවෙධගම්භීරතාහි සාත්ථ”</b>න්ති අත්ථගුණදීපනතො। තාසං ධම්මදෙසනානං බ්යඤ්ජනසන්නිස්සිතත්තා වුත්තං <b>“ධම්මගම්භීරතාදෙසනාගම්භීරතාහි සබ්යඤ්ජන”</b>න්ති තාසං බ්යඤ්ජනසම්පත්තිදීපනතො। අත්ථෙසු පභෙදගතං ඤාණං අත්ථපටිසම්භිදා, අත්ථධම්මනිරුත්තිපටිසම්භිදාසු පභෙදගතං ඤාණං පටිභානපටිසම්භිදාති ඉමිස්සාපි පටිසම්භිදාය අත්ථවිසයත්තා ආහ <b>“අත්ථපටිභානපටිසම්භිදාවිසයතො සාත්ථ”</b>න්ති අත්ථසම්පත්තියා <pb M=1.332/> අසති තදභාවතො। <b>ධම්මො</b>ති තන්ති। <b>නිරුත්තී</b>ති තන්තිපදානං නිද්ධාරෙත්වා වචනං। තත්ථ පභෙදගතානි ඤාණානි ධම්මනිරුත්තිපටිසම්භිදාති ආහ <b>“ධම්මනිරුත්තිපටිසම්භිදාවිසයතො සබ්යඤ්ජන”</b>න්ති අසති බ්යඤ්ජනසම්පත්තියා තදභාවතො।
bod:<b>පරික්ඛකජනප්පසාදකන්තී</b>ති එත්ථ <b>ඉති</b>-සද්දො හෙතුඅත්ථො। යස්මා පරික්ඛකජනානං කිංකුසලගවෙසීනං පසාදාවහං, තස්මා <b>සාත්ථං</b>। අත්ථසම්පන්නන්ති ඵලෙන හෙතුනො අනුමානං නදීපූරෙන විය උපරි වුට්ඨිපවත්තියා। සාත්ථකතා පනස්ස <b>පණ්ඩිතවෙදනීයතාය,</b> සා පරමගම්භීරසණ්හසුඛුමභාවතො වෙදිතබ්බා। වුත්තඤ්හෙතං “ගම්භීරො දුද්දසො”තිආදි। <b>ලොකියජනප්පසාදකන්ති සබ්යඤ්ජන</b>න්ති යස්මා ලොකියජනස්ස පසාදාවහං, තස්මා <b>සබ්යඤ්ජනං</b>। ලොකියජනො හි බ්යඤ්ජනසම්පත්තියා තුස්සති। ඉධාපි ඵලෙන හෙතුනො අනුමානං। සබ්යඤ්ජනතා පනස්ස <b>සද්ධෙය්යතාය,</b> සා ආදිකල්යාණාදිභාවතො වෙදිතබ්බා। අථ වා <b>පණ්ඩිතවෙදනීයතො සාත්ථ</b>න්ති පඤ්ඤාපදට්ඨානතාය අත්ථසම්පන්නතං ආහ, තතො <b>පරික්ඛකජනප්පසාදකං සද්ධෙය්යතො සබ්යඤ්ජන</b>න්ති සද්ධාපදට්ඨානතාය බ්යඤ්ජනසම්පන්නතං, තතො ලොකියජනප්පසාදතන්ති එවමෙත්ථ අත්ථො දට්ඨබ්බො। <b>ගම්භීරාධිප්පායතො සාත්ථ</b>න්ති අධිප්පායතො අගාධාපාරතාය අත්ථසම්පන්නං අඤ්ඤථා තදභාවතො। <b>උත්තානපදතො සබ්යඤ්ජන</b>න්ති සුබොධසද්දකතාය බ්යඤ්ජනසම්පන්නං පරමගම්භීරස්සපි අත්ථස්ස විනෙය්යානං සුවිඤ්ඤෙය්යභාවාපාදනතො। සබ්බොපෙස අත්ථසම්පත්තියා සාත්ථං, බ්යඤ්ජනසම්පත්තියා සබ්යඤ්ජනන්ති සබ්බපඨමං වුත්තස්සෙව අත්ථද්වයස්ස පපඤ්චොති දට්ඨබ්බො। තථා චෙව තත්ථ තත්ථ සංවණ්ණිතං। තථා හෙත්ථ විකප්පස්ස සමුච්චයස්ස වා අග්ගහණං। <b>උපනෙතබ්බස්ස අභාවතො</b>ති පක්ඛිපිතබ්බස්ස වොදානත්ථස්ස අවුත්තස්ස අභාවතො। <b>කෙවල</b>සද්දො සකලාධිවචනන්ති ආහ <b>“සකලපරිපුණ්ණභාවෙනා”</b>ති <pb V=1.292/>, සබ්බභාගෙහි පරිපුණ්ණතායාති අත්ථො। <b>අපනෙතබ්බස්සා</b>ති සංකිලෙසධම්මස්ස।
bod:<b>බ්රහ්මචරියං පකාසෙතී</b>ති එත්ථ පන අයං <b>බ්රහ්මචරිය</b>-සද්දො දානෙ වෙය්යාවච්චෙ පඤ්චසික්ඛාපදසීලෙ අප්පමඤ්ඤාසු මෙථුනවිරතියං සදාරසන්තොසෙ වීරියෙ උපොසථඞ්ගෙසු අරියමග්ගෙ සාසනෙති ඉමෙසු අත්ථෙසු දිස්සති।
gax:“කිං <pb M=1.333/> තෙ වතං කිං පන බ්රහ්මචරියං,
gax:කිස්ස සුචිණ්ණස්ස අයං විපාකො।
gax:ඉද්ධී ජුතී බලවීරියූපපත්ති,
gae:ඉදඤ්ච තෙ නාගමහාවිමානං॥
gax:“අහඤ්ච භරියා ච මනුස්සලොකෙ,
gax:සද්ධා උභො දානපතී අහුම්හා।
gax:ඔපානභූතං මෙ ඝරං තදාසි,
gae:සන්තප්පිතා සමණබ්රාහ්මණා ච॥
gax:“තං මෙ වතං තං පන බ්රහ්මචරියං,
gax:තස්ස සුචිණ්ණස්ස අයං විපාකො।
gax:ඉද්ධී ජුතී බලවීරියූපපත්ති,
gae:ඉදඤ්ච මෙ ධීර මහාවිමාන”න්ති॥ –
uni:ඉමස්මිඤ්හි <b>පුණ්ණකජාතකෙ</b> (ජා॰ 2.22.1592-1593, 1595) දානං “බ්රහ්මචරිය”න්ති වුත්තං।
gax:“කෙන පාණි කාමදදො, කෙන පාණි මධුස්සවො।
gae:කෙන තෙ බ්රහ්මචරියෙන, පුඤ්ඤං පාණිම්හි ඉජ්ඣති॥
gax:“තෙන පාණි කාමදදො, තෙන පාණි මධුස්සවො।
gae:තෙන මෙ බ්රහ්මචරියෙන, පුඤ්ඤං පාණිම්හි ඉජ්ඣතී”ති॥ –
uni:ඉමස්මිං <pb V=1.293/> <b>අඞ්කුරපෙතවත්ථුම්හි</b> (පෙ॰ ව॰ 275, 277) වෙය්යාවච්චං “බ්රහ්මචරිය”න්ති වුත්තං। “එවං ඛො තං භික්ඛවෙ තිත්තිරියං නාම බ්රහ්මචරියං අහොසී”ති (චූළව॰ 311) ඉමස්මිං <b>තිත්තිරජාතකෙ</b> පඤ්චසික්ඛාපදසීලං “බ්රහ්මචරිය”න්ති වුත්තං। “තං ඛො පන මෙ පඤ්චසිඛ බ්රහ්මචරියං නෙව නිබ්බිදාය න විරාගාය න නිරොධාය යාවදෙව බ්රහ්මලොකූපපත්තියා”ති ඉමස්මිං <b>මහාගොවින්දසුත්තෙ</b> (දී॰ නි॰ 2.329) චතස්සො අප්පමඤ්ඤායො “බ්රහ්මචරිය”න්ති වුත්තා। “පරෙ අබ්රහ්මචාරී භවිස්සන්ති, මයමෙත්ථ බ්රහ්මචාරී භවිස්සාමා”ති ඉමස්මිං <b>සල්ලෙඛසුත්තෙ</b> (ම॰ නි॰ 1.83) මෙථුනවිරති “බ්රහ්මචරිය”න්ති වුත්තා।
gax:“මයඤ්ච <pb M=1.334/> භරියා නාතික්කමාම,
gax:අම්හෙ ච භරියා නාතික්කමන්ති।
gax:අඤ්ඤත්ර තාහි බ්රහ්මචරියං චරාම,
gae:තස්මා හි අම්හං දහරා න මීයරෙ”ති॥ –
uni:<b>මහාධම්මපාලජාතකෙ</b> (ජා॰ 1.10.97) සදාරසන්තොසො “බ්රහ්මචරිය”න්ති වුත්තො। “අභිජානාමි ඛො පනාහං, සාරිපුත්ත, චතුරඞ්ගසමන්නාගතං බ්රහ්මචරියං චරිතා, තපස්සී සුදං හොමී”ති <b>ලොමහංසනසුත්තෙ</b> (ම॰ නි॰ 1.155) වීරියං “බ්රහ්මචරිය”න්ති වුත්තං।
gax:“හීනෙන බ්රහ්මචරියෙන, ඛත්තියෙ උපපජ්ජති।
gae:මජ්ඣිමෙන ච දෙවත්තං, උත්තමෙන විසුජ්ඣතී”ති॥ –
uni:එවං (ජා॰ 2.22.429) <b>නිමිජාතකෙ</b> අත්තදමනවසෙන කතො අට්ඨඞ්ගිකො උපොසථො “බ්රහ්මචරිය”න්ති වුත්තො। “ඉදං ඛො පන මෙ, පඤ්චසිඛ, බ්රහ්මචරියං එකන්තනිබ්බිදාය විරාගාය…පෙ॰… අයමෙව අරියො අට්ඨඞ්ගිකො මග්ගො”ති <b>මහාගොවින්දසුත්තස්මිං</b>යෙව (දී॰ නි॰ 2.329) අරියමග්ගො “බ්රහ්මචරිය”න්ති වුත්තො। “තයිදං බ්රහ්මචරියං ඉද්ධඤ්චෙව ඵීතඤ්ච විත්ථාරිකං බාහුජඤ්ඤං පුථුභූතං යාවදෙව මනුස්සෙහි සුප්පකාසිත”න්ති <b>පාසාදිකසුත්තෙ</b> (දී॰ නි॰ 3.174) සික්ඛත්තයසඞ්ගහං සකලසාසනං “බ්රහ්මචරිය”න්ති වුත්තං। ඉමස්මිම්පි ඨානෙ ඉදමෙව “බ්රහ්මචරිය”න්ති අධිප්පෙතන්ති ආහ <b>“සික්ඛත්තයපරිග්ගහිතත්තා”</b>තිආදි। <b>සෙට්ඨෙහී</b>ති බුද්ධාදීහි සෙට්ඨෙහි। සෙට්ඨට්ඨෙන බ්රහ්මභූතං වා චරියං <b>බ්රහ්මචරියං</b>।
bod:<b>සනිදාන</b>න්ති හෙට්ඨා වුත්තලක්ඛණෙන නිදානෙන සනිදානං। <b>සඋප්පත්තික</b>න්ති සඅට්ඨුප්පත්තිකං। <b>වෙනෙය්යානං</b> <pb V=1.294/> <b>අනුරූපතො</b>ති වෙනෙය්යානං චරියාදිඅනුරූපතො। <b>අත්ථස්සා</b>ති දෙසියමානස්ස සීලාදිඅත්ථස්ස। <b>හෙතුදාහරණයුත්තතො</b>ති “තං කිස්ස හෙතු සෙය්යථාපි, භික්ඛවෙ”ති ච ආදිනා තත්ථ තත්ථ හෙතුපමග්ගහණෙන හෙතුදාහරණෙහි යුත්තතො। <b>සද්ධාපටිලාභෙනා</b>ති “තෙ තං ධම්මං සුත්වා තථාගතෙ සද්ධං පටිලභන්තී”තිආදිනා වුත්තසද්ධාපටිලාභෙන। <b>පටිපත්තියා</b>ති සීලවිසුද්ධියාදිසම්මාපටිපත්තියා, පටිපත්තිනිමිත්තන්ති අත්ථො। <b>අධිගමබ්යත්තිතො</b>ති සච්චප්පටිවෙධෙන අධිගමවෙය්යත්තියසබ්භාවතො සාත්ථං කපිලමතාදි විය තුච්ඡං නිරත්ථකං අහුත්වා <pb M=1.335/> අත්ථසම්පන්නන්ති කත්වා। <b>පරියත්තියා</b>ති පරියත්තිධම්මපරිචයෙන। <b>ආගමබ්යත්තිතො</b>ති දුරක්ඛාතධම්මෙසු පරිචයං කරොන්තස්ස විය සම්මොහං අජනෙත්වා බාහුසච්චවෙය්යත්තියසබ්භාවතො <b>සබ්යඤ්ජනං</b>। බ්යඤ්ජනසම්පත්තියා හි සති ආගමබ්යත්තීති। <b>සීලාදිපඤ්චධම්මක්ඛන්ධයුත්තතො</b>ති සීලාදීහි පඤ්චහි ධම්මකොට්ඨාසෙහි අවිරහිතත්තා। <b>කෙවලපරිපුණ්ණ</b>න්ති අනවසෙසෙන සමන්තතො පුණ්ණං පූරිතං। <b>නිරුපක්කිලෙසතො</b>ති දිට්ඨිමානාදිඋපක්කිලෙසාභාවතො। <b>නිත්ථරණත්ථායා</b>ති වට්ටදුක්ඛතො නිස්සරණාය। <b>ලොකාමිසනිරපෙක්ඛතො</b>ති කථඤ්චිපි තණ්හාසන්නිස්සයස්ස අනිස්සයතො <b>පරිසුද්ධං</b>। ඉදං වුත්තං හොති – යො “ඉමං ධම්මදෙසනං නිස්සාය ලාභං වා සක්කාරං වා ලභිස්සාමී”ති දෙසෙති, තස්ස අපරිසුද්ධා දෙසනා හොති। භගවා පන ලොකාමිසනිරපෙක්ඛො හිතඵරණෙන මෙත්තාභාවනාය මුදුහදයො උල්ලුම්පනසභාවසණ්ඨිතෙන චිත්තෙන දෙසෙති, තස්මා තස්ස දෙසනා පරිසුද්ධාති।
bod:<b>සාධූ</b>ති අයං සද්දො “සාධු මෙ භන්තෙ භගවා සංඛිත්තෙන ධම්මං දෙසෙතූ”තිආදීසු (සං॰ නි॰ 4.95) ආයාචනෙ දිස්සති। “සාධු භන්තෙති ඛො සො භික්ඛු භගවතො භාසිතං අභිනන්දිත්වා අනුමොදිත්වා”තිආදීසු (ම॰ නි॰ 3.86) සම්පටිච්ඡනෙ। “සාධු සාධු සාරිපුත්තා”තිආදීසු (දී॰ නි॰ 3.349) සම්පහංසනෙ। “තෙන හි බ්රාහ්මණ සාධුකං සුණොහී”තිආදීසු (ම॰ නි॰ 5.192) දළ්හීකම්මෙ ආණත්තියඤ්ච දිස්සති।
gax:“සාධු ධම්මරුචි රාජා, සාධු පඤ්ඤාණවා නරො।
gae:සාධු මිත්තානමද්දුබ්භො, පාපස්සාකරණං සුඛ”න්ති॥ –
uni:ආදීසු (ජා॰ 2.18.101) සුන්දරෙ। ඉධාපි සුන්දරෙයෙව දට්ඨබ්බොති ආහ <b>“සාධු ඛො පනාති සුන්දරං ඛො පනා”</b>ති। තත්ථ <b>සුන්දර</b>න්ති භද්දකං। භද්දකතා ච පස්සන්තස්ස හිතසුඛාවහභාවෙනාති ආහ <b>“අත්ථාවහං සුඛාවහ”</b>න්ති। තත්ථ <b>අත්ථාවහ</b>න්ති දිට්ඨධම්මිකසම්පරායිකපරමත්ථසඤ්ඤිතහිතාවහං। <b>සුඛාවහ</b>න්ති යථාවුත්තතිවිධසුඛාවහං। <b>තථාරූපාන</b>න්ති තාදිසානං <pb V=1.295/>। යාදිසෙහි පන ගුණෙහි භගවා සමන්නාගතො, තෙහි චතුප්පමාණිකස්ස ලොකස්ස සබ්බකාලෙපි අච්චන්තාය පසාදනීයො තෙසං යථාභූතසභාවත්තාති දස්සෙන්තො <b>“යථාරූපො”</b>තිආදිමාහ। තත්ථ <b>යථාභුච්ච…පෙ॰… අරහත</b>න්ති ඉමිනා ධම්මප්පමාණානං ලූඛප්පමාණානඤ්ච සත්තානං භගවතො <pb M=1.336/> පසාදාවහතං දස්සෙති, තංදස්සනෙන ච ඉතරෙසම්පි රූපප්පමාණඝොසප්පමාණානං පසාදාවහතා දස්සිතා හොතීති දට්ඨබ්බං තදවිනාභාවතො। බ්රහ්මචරියං පකාසෙතීති කිත්තිසද්දො අබ්භුග්ගතොති එවමෙත්ථ සම්බන්ධොති ආහ <b>“දස්සනමත්තම්පි සාධු හොතීති එවමජ්ඣාසයං කත්වා”</b>තිආදි। තත්ථ <b>දස්සනමත්තම්පි සාධු හොතී</b>ති එත්ථ <b>කොසියසකුණවත්ථු</b> කථෙතබ්බං।
bod:2:<b>යෙන වා කාරණෙනා</b>ති හෙතුම්හි ඉදං කරණවචනං। හෙතුඅත්ථො හි කිරියාකාරණං, න කරණං විය කිරියත්ථො, තස්මා නානප්පකාරගුණවිසෙසාධිගමත්ථා ඉධ උපසඞ්කමනකිරියාති “අන්නෙන වසතී”තිආදීසු විය හෙතුඅත්ථමෙවෙතං කරණවචනං යුත්තං, න කරණත්ථං තස්ස අයුජ්ජමානත්තාති වුත්තං “යෙන වා කාරණෙනා”ති। අවිභාගතො හි සතතප්පවත්තනිරතිසයසාදුවිපුලාමතරසසද්ධම්මඵලතායස්ස සාදුඵලනිච්චඵලිතමහාරුක්ඛෙන භගවා උපමිතො। සාදුඵලූපභොගාධිප්පායග්ගහණෙනෙව හි මහාරුක්ඛස්ස සාදුඵලතා ගහිතාති। <b>උපසඞ්කමී</b>ති උපසඞ්කමන්තො। සම්පත්තකාමතාය හි කිඤ්චි ඨානං ගච්ඡන්තො තංතංපදෙසාතික්කමනෙන උපසඞ්කමි උපසඞ්කමන්තොති වත්තබ්බතං ලභති। තෙනාහ <b>“ගතොති වුත්තං හොතී”</b>ති, උපගතොති අත්ථො। <b>උපසඞ්කමිත්වා</b>ති පුබ්බකාලකිරියානිද්දෙසොති ආහ <b>“උපසඞ්කමනපරියොසානදීපන”</b>න්ති। <b>තතො</b>ති යං ඨානං පත්තො උපසඞ්කමීති වුත්තො, තතො උපගතට්ඨානතො। <b>ආසන්නතරං ඨාන</b>න්ති පඤ්හං වා පුච්ඡිතුං ධම්මං වා සොතුං සක්කුණෙය්යට්ඨානං।
bod:<b>යථා ඛමනීයාදීනි පුච්ඡන්තො</b>ති යථා භගවා “කච්චි තෙ බ්රාහ්මණ ඛමනීයං, කච්චි යාපනීය”න්තිආදිනා ඛමනීයාදීනි පුච්ඡන්තො තෙන බ්රාහ්මණෙන සද්ධිං සමප්පවත්තමොදො අහොසි। පුබ්බභාසිතාය තදනුකරණෙන එවං සොපි බ්රාහ්මණො භගවතා සද්ධිං සමප්පවත්තමොදො අහොසීති යොජනා। තං පන සමප්පවත්තමොදතං උපමාය දස්සෙතුං <b>“සීතොදකං වියා”</b>තිආදි වුත්තං। <b>සම්මොදිත</b>න්ති සංසන්දිතං। <b>එකීභාව</b>න්ති සම්මොදනකිරියාය සමානතං එකරූපතං। <b>ඛමනීය</b>න්ති “ඉදං චතුචක්කං නවද්වාරං සරීරයන්තං දුක්ඛබහුලතාය <pb M=1.337/> සභාවතො දුස්සහං, කච්චි ඛමිතුං සක්කුණෙය්යන්ති පුච්ඡති। <b>යාපනීය</b>න්ති පච්චයායත්තවුත්තිකං චිරප්පබන්ධසඞ්ඛාතාය යාපනාය කච්චි යාපෙතුං සක්කුණෙය්යං। සීසරොගාදිආබාධාභාවෙන <b>කච්චි අප්පාබාධං</b>। දුක්ඛජීවිකාභාවෙන <b>කච්චි අප්පාතඞ්කං</b>। තංතංකිච්චකරණෙ උට්ඨානසුඛතාය <b>කච්චි ලහුට්ඨානං</b>। තදනුරූපබලයොගතො <b>කච්චි බලං</b>। සුඛවිහාරසම්භවෙන <b>කච්චි ඵාසුවිහාරො</b> අත්ථීති තත්ථ තත්ථ කච්චිසද්දං යොජෙත්වා අත්ථො වෙදිතබ්බො <pb V=1.296/>। බලප්පත්තා පීති <b>පීති</b>යෙව। තරුණපීති <b>පාමොජ්ජං</b>। සම්මොදං ජනෙති කරොතීති සම්මොදනිකං, තදෙව සම්මොදනීයන්ති ආහ <b>“සම්මොදජනනතො”</b>ති। සම්මොදිතබ්බතො සම්මොදනීයන්ති ඉදං පන අත්ථං දස්සෙන්තො <b>“සම්මොදිතුං යුත්තභාවතො”</b>ති ආහ। <b>සරිතබ්බභාවතො</b>ති අනුස්සරිතබ්බභාවතො। “සරණීය”න්ති වත්තබ්බෙ දීඝං කත්වා <b>“සාරණීය”</b>න්ති වුත්තං। <b>සුය්යමානසුඛතො</b>ති ආපාථමධුරතමාහ। <b>අනුස්සරියමානසුඛතො</b>ති විමද්දරමණීයතං। <b>බ්යඤ්ජනපරිසුද්ධතායා</b>ති සභාවනිරුත්තිභාවෙන තස්සා කථාය වචනචාතුරියමාහ। <b>අත්ථපරිසුද්ධතායා</b>ති අත්ථස්ස නිරුපක්කිලෙසතං। <b>අනෙකෙහි පරියායෙහී</b>ති අනෙකෙහි කාරණෙහි।
bod:අතිදූරඅච්චාසන්නපටික්ඛෙපෙන නාතිදූරනාච්චාසන්නං නාම ගහිතං, තං පන අවකංසතො උභින්නං පසාරිතහත්ථාසඞ්ඝට්ටනෙන දට්ඨබ්බං। <b>ගීවං පසාරෙත්වා</b>ති ගීවං පරිවත්තනවසෙන පසාරෙත්වා। <b>මෙ</b>ති කත්තුඅත්ථෙ සාමිවචනන්ති ආහ <b>“මයා සුත”</b>න්ති। <b>ජාතිබ්රාහ්මණෙ</b>ති ජාතියා බ්රාහ්මණෙ, න බාහිතපාපතායාති වුත්තං හොති। <b>ඛණ්ඩිච්චාදිභාවං ආපාදිතෙ</b>ති ඛණ්ඩිතදන්තපලිතකෙසාදිභාවං සම්පාපිතෙ। <b>වුඩ්ඪිමරියාදප්පත්තෙ</b>ති වුඩ්ඪිපරිච්ඡෙදං සම්පත්තෙ, වුඩ්ඪිපරියන්තප්පත්තෙති වුත්තං හොති। <b>ජාතිමහල්ලකතායා</b>ති උප්පත්තියා මහල්ලකභාවෙන। මහත්තං ලාති ගණ්හාතීති මහල්ලකො, ජාතියා මහල්ලකො, න විභවාදිනාති ජාතිමහල්ලකො। <b>අද්ධාන</b>න්ති දීඝකාලං। කිත්තකො පන සොති ආහ <b>“ද්වෙ තයො රාජපරිවට්ටෙ”</b>ති, ද්වින්නං තිණ්ණං රාජූනං රජ්ජපසාසනපටිපාටියොති අත්ථො। “අද්ධගතෙ”ති වත්වා කථං වයොගහණං ඔසානවයාපෙක්ඛන්ති ආහ <b>“පච්ඡිමවයං අනුප්පත්තෙ”</b>ති। <b>පච්ඡිමො තතියභාගො</b>ති සත්තසට්ඨිතො පට්ඨාය පච්ඡිමවයො කොට්ඨාසො।
bod:දුතියෙ <pb M=1.338/> අත්ථවිකප්පෙ <b>ජිණ්ණෙ</b>ති නායං ජිණ්ණතා වයොමත්තෙන, අථ ඛො කුලපරිවට්ටෙන පුරාණතායාති ආහ <b>“ජිණ්ණෙති පොරාණෙ”</b>තිආදි। තෙන තෙසං බ්රාහ්මණානං කුලවසෙන උදිතොදිතභාවමාහ। “වයොඅනුප්පත්තෙ”ති ඉමිනා ජාතිවුඩ්ඪියා වක්ඛමානත්තා ගුණවුඩ්ඪියා තතො සාතිසයත්තා ච <b>“වුඩ්ඪෙති සීලාචාරාදිගුණවුඩ්ඪියුත්තෙ”</b>ති ආහ। තථා ජාතිමහල්ලකතායපි තෙනෙව වක්ඛමානත්තා <b>මහල්ලකෙ</b>ති පදෙන විභවමහත්තතා යොජිතා। <b>මග්ගපටිපන්නෙ</b>ති බ්රාහ්මණානං පටිපත්තිවිධිං උපගතෙ තං අවොක්කම්ම චරණතො। <b>අන්තිමවය</b>න්ති පච්ඡිමවයං।
bod:පච්චුට්ඨානං නාම ආසනා වුට්ඨානන්ති ආහ <b>“නාසනා වුට්ඨහතී”</b>ති, නිසින්නාසනතො න වුට්ඨාතීති අත්ථො। එත්ථ ච ජිණ්ණෙ…පෙ॰… වයොඅනුප්පත්තෙති උපයොගවචනං ආසනා වුට්ඨානකිරියාපෙක්ඛං න හොති, තස්මා ජිණ්ණෙ…පෙ॰… වයොඅනුප්පත්තෙ දිස්වාති අජ්ඣාහාරං කත්වා අත්ථො වෙදිතබ්බො। අථ වා පච්චුග්ගමනකිරියාපෙක්ඛං උපයොගවචනං, තස්මා <b>න පච්චුට්ඨෙතී</b>ති <pb V=1.297/> උට්ඨාය පච්චුග්ගමනං න කරොතීති අත්ථො වෙදිතබ්බො। පච්චුග්ගමනම්පි හි පච්චුට්ඨානන්ති වුච්චති। වුත්තඤ්හෙතං “ආචරියං පන දූරතොව දිස්වා පච්චුට්ඨාය පච්චුග්ගමනකරණං පච්චුට්ඨානං නාමා”ති। නාසනා වුට්ඨාතීති ඉමිනා පන පච්චුග්ගමනාභාවස්ස උපලක්ඛණමත්තං දස්සිතන්ති දට්ඨබ්බං। <b>විභාවනෙ නාම අත්ථෙ</b>ති පකතිවිභාවනසඞ්ඛාතෙ අත්ථෙ, <b>න අභිවාදෙති වා</b>ති න අභිවාදෙතබ්බන්ති සල්ලක්ඛෙතීති වුත්තං හොති।
bod:<b>තං අඤ්ඤාණ</b>න්ති “අයං මම අභිවාදනාදීනි කාතුං අරහරූපො න හොතී”ති අජානනවසෙන පවත්තං අඤ්ඤාණං। <b>ඔලොකෙන්තො</b>ති “දුක්ඛං ඛො අගාරවො විහරති අප්පතිස්සො, කිං නු ඛො අහං සමණං වා බ්රාහ්මණං වා සක්කරෙය්යං, ගරුං කරෙය්ය”න්තිආදිසුත්තවසෙන (අ॰ නි॰ 4.21) ඤාණචක්ඛුනා ඔලොකෙන්තො। <b>නිපච්චකාරාරහ</b>න්ති පණිපාතාරහං। <b>සම්පතිජාතො</b>ති මුහුත්තජාතො, ජාතසමනන්තරමෙවාති වුත්තං හොති। උත්තරෙන මුඛොති <b>උත්තරාභිමුඛො,</b> උත්තරදිසාභිමුඛොති වුත්තං හොති। <b>සත්තපදවීතිහාරෙන ගන්ත්වා සකලං දසසහස්සිලොකධාතුං ඔලොකෙසි</b>න්ති ඉදං “ධම්මතා එසා, භික්ඛවෙ, සම්පතිජාතො බොධිසත්තො සමෙහි පාදෙහි පතිට්ඨහිත්වා උත්තරාභිමුඛො සත්තපදවීතිහාරෙන ගච්ඡති, සෙතම්හි ඡත්තෙ අනුධාරියමානෙ <pb M=1.339/> සබ්බා දිසා විලොකෙති, ආසභිඤ්ච වාචං භාසතී”ති එවං පාළියං (දී॰ නි॰ 2.31) සත්තපදවීතිහාරූපරිට්ඨිතස්ස විය සබ්බදිසානුවිලොකනස්ස කථිතත්තා වුත්තං, න පනෙතං එවං දට්ඨබ්බං, සත්තපදවීතිහාරතො පගෙව දිසාවිලොකනස්ස කතත්තා। මහාසත්තො හි මනුස්සානං හත්ථතො මුච්චිත්වා පුරත්ථිමදිසං ඔලොකෙසි, අනෙකානි චක්කවාළසහස්සානි එකඞ්ගණානි අහෙසුං। තත්ථ දෙවමනුස්සා ගන්ධමාලාදීහි පූජයමානා “මහාපුරිස ඉධ තුම්හෙහි සදිසොපි නත්ථි, කුතො උත්තරිතරො”ති ආහංසු। එවං චතස්සො දිසා චතස්සො අනුදිසා හෙට්ඨා උපරීති දසපි දිසා අනුවිලොකෙත්වා අත්තනො සදිසං අදිස්වා “අයං උත්තරා දිසා”ති සත්තපදවීතිහාරෙන අගමාසීති වෙදිතබ්බො। <b>ඔලොකෙසි</b>න්ති මම පුඤ්ඤානුභාවෙන ලොකවිවරණපාටිහාරියෙ ජාතෙ පඤ්ඤායමානං දසසහස්සිලොකධාතුං මංසචක්ඛුනාව ඔලොකෙසින්ති අත්ථො।
bod:<b>මහාපුරිසො</b>ති ජාතිගොත්තකුලප්පදෙසාදිවසෙන මහන්තපුරිසො। <b>අග්ගො</b>ති ගුණෙහි සබ්බපධානො। <b>ජෙට්ඨො</b>ති ගුණවසෙනෙව සබ්බෙසං වුඩ්ඪතමො, ගුණෙහි මහල්ලකතමොති වුත්තං හොති। <b>සෙට්ඨො</b>ති ගුණවසෙනෙව සබ්බෙසං පසත්ථතමො। අත්ථතො පන පච්ඡිමානි ද්වෙ පුරිමස්සෙව වෙවචනානීති වෙදිතබ්බං। <b>තයා</b>ති නිස්සක්කෙ කරණවචනං। <b>උත්තරිතරො</b>ති අධිකතරො। <b>පතිමානෙසී</b>ති පූජෙසි। <b>ආසභි</b>න්ති උත්තමං। <b>මය්හං අභිවාදනාදිරහො පුග්ගලො</b>ති මය්හං අභිවාදනාදිකිරියාය අරහො අනුච්ඡවිකො පුග්ගලො। නිච්චසාපෙක්ඛතාය පනෙත්ථ සමාසො දට්ඨබ්බො। <b>තථාගතා</b>ති තථාගතතො, තථාගතස්ස <pb V=1.298/> සන්තිකාති වුත්තං හොති। <b>එවරූප</b>න්ති අභිවාදනාදිසභාවං। <b>පරිපාකසිථිලබන්ධන</b>න්ති පරිපාකෙන සිථිලබන්ධනං।
bod:3:<b>තං වචන</b>න්ති “නාහං තං බ්රාහ්මණා”තිආදිවචනං। “නාහං අරසරූපො, මාදිසා වා අරසරූපා”ති වුත්තෙ බ්රාහ්මණො ථද්ධො භවෙය්ය। තෙන වුත්තං <b>“චිත්තමුදුභාවජනනත්ථ”</b>න්ති। <b>අයඤ්හි පරියායසද්දො දෙසනාවාරකාරණෙසු වත්තතී</b>ති එත්ථ පරියායෙති දෙසෙතබ්බමත්ථං අවගමෙති බොධෙතීති <b>පරියායො,</b> දෙසනා। පරියායති අපරාපරං පරිවත්තෙතීති <b>පරියායො</b> <pb M=1.340/>, වාරො। පරියායති අත්තනො ඵලං පරිග්ගහෙත්වා වත්තති, තස්ස වා කාරණභාවං ගච්ඡතීති <b>පරියායො,</b> කාරණන්ති එවං පරියායසද්දස්ස දෙසනාවාරකාරණෙසු පවත්ති වෙදිතබ්බා। <b>අඤ්ඤාය සණ්ඨහෙය්යා</b>ති අරහත්තෙ පතිට්ඨහෙය්ය। <b>කතමො පන සො</b>ති පරියායාපෙක්ඛො පුල්ලිඞ්ගනිද්දෙසො, කතමො සො පරියායොති අත්ථො। <b>ජාතිවසෙනා</b>ති ඛත්තියාදිජාතිවසෙන। <b>උපපත්තිවසෙනා</b>ති දෙවෙසු උපපත්තිවසෙන। <b>සෙට්ඨසම්මතානම්පී</b>ති <b>අපි</b>-සද්දෙන පගෙව අසෙට්ඨසම්මතානන්ති දස්සෙති। <b>අභිනන්දන්තාන</b>න්ති සප්පීතිකතණ්හාවසෙන පමොදමානානං। <b>රජ්ජන්තාන</b>න්ති බලවරාගවසෙන රජ්ජන්තානං। රූපාදිපරිභොගෙන උප්පන්නතණ්හායුත්තසොමනස්සවෙදනා රූපතො නිබ්බත්තිත්වා හදයතප්පනතො අම්බරසාදයො විය <b>“රූපරසා”</b>ති වුච්චන්ති। <b>ආවිඤ්ඡන්තී</b>ති ආකඩ්ඪන්ති। <b>වත්ථාරම්මණාදිසාමග්ගිය</b>න්ති වත්ථුආරම්මණාදිකාරණසාමග්ගියං। <b>අනුක්ඛිපන්තො</b>ති අත්තුක්කංසනවසෙන කථිතෙ බ්රාහ්මණස්ස අසප්පායභාවතො අත්තානං අනුක්ඛිපන්තො අනුක්කංසෙන්තො।
bod:<b>එතස්මිං පනත්ථෙ කරණෙ සාමිවචන</b>න්ති “ජහිතා”ති එතස්මිං අත්ථෙ। <b>තථාගතස්සා</b>ති කරණෙ සාමිවචනං, තථාගතෙන ජහිතාති අත්ථො। <b>මූල</b>න්ති භවමූලං। “තාලවත්ථුවත්ථුකතා”ති වත්තබ්බෙ “ඔට්ඨමුඛො”තිආදීසු විය මජ්ඣෙපදලොපං කත්වා අකාරඤ්ච දීඝං කත්වා “තාලාවත්ථුකතා”ති වුත්තන්ති ආහ <b>“තාලවත්ථු විය නෙසං වත්ථු කතන්ති තාලාවත්ථුකතා”</b>ති। තත්ථ තාලස්ස වත්ථු තාලවත්ථු। යථා ආරාමස්ස වත්ථුභූතපුබ්බො පදෙසො ආරාමස්ස අභාවෙ “ආරාමවත්ථූ”ති වුච්චති, එවං තාලස්ස පතිට්ඨිතොකාසො සමූලං උද්ධරිතෙ තාලෙ පදෙසමත්තෙ ඨිතෙ තාලස්ස වත්ථුභූතපුබ්බත්තා “තාලවත්ථූ”ති වුච්චති। <b>නෙස</b>න්ති රූපරසාදීනං। කථං පන තාලවත්ථු විය නෙසං වත්ථු කතන්ති ආහ <b>“යථා හී”</b>තිආදි। රූපාදිපරිභොගෙන උප්පන්නතණ්හායුත්තසොමනස්සවෙදනාසඞ්ඛාතරූපරසාදීනං චිත්තසන්තානස්ස අධිට්ඨානභාවතො වුත්තං <b>“තෙසං පුබ්බෙ උප්පන්නපුබ්බභාවෙන වත්ථුමත්තෙ චිත්තසන්තානෙ කතෙ”</b>ති। තත්ථ <b>පුබ්බෙ</b>ති පුරෙ, සරාගකාලෙති වුත්තං හොති। <b>තාලාවත්ථුකතාති වුච්චන්තී</b>ති තාලවත්ථු විය අත්තනො වත්ථුස්ස කතත්තා රූපරසාදයො “තාලාවත්ථුකතා”ති වුච්චන්ති। එතෙන පහීනකිලෙසානං පුන උප්පත්තියා අභාවො දස්සිතො।
bod:<b>අවිරුළ්හිධම්මත්තා</b>ති <pb M=1.341/> <pb V=1.299/> අවිරුළ්හිසභාවතාය। මත්ථකච්ඡින්නො තාලො පත්තඵලාදීනං අවත්ථුභූතො තාලාවත්ථූති ආහ <b>“මත්ථකච්ඡින්නතාලො විය කතා”</b>ති। එතෙන “තාලාවත්ථු විය කතාති තාලාවත්ථුකතා”ති අයං විග්ගහො දස්සිතො। එත්ථ පන අවත්ථුභූතො තාලො විය කතාති අවත්ථුතාලාකතාති වත්තබ්බෙ විසෙසනස්ස පදස්ස පරනිපාතං කත්වා “තාලාවත්ථුකතා”ති වුත්තන්ති දට්ඨබ්බං। ඉමිනා පනත්ථෙන ඉදං දස්සෙති – රූපරසාදිවචනෙන විපාකධම්මධම්මා හුත්වා පුබ්බෙ උප්පන්නා කුසලාකුසලධම්මා ගහිතා, තෙ උප්පන්නාපි මත්ථකසදිසානං තණ්හාවිජ්ජානං මග්ගසත්ථෙන ඡින්නත්තා ආයතිං තාලපත්තසදිසෙ විපාකක්ඛන්ධෙ නිබ්බත්තෙතුං අසමත්ථා ජාතා, තස්මා තාලාවත්ථු විය කතාති තාලාවත්ථුකතා රූපරසාදයොති। ඉමස්මිඤ්හි අත්ථෙ “අභිනන්දන්තාන”න්ති ඉමිනා පදෙන කුසලසොමනස්සම්පි සඞ්ගහිතන්ති වදන්ති।
bod:<b>අනභාවංකතා</b>ති එත්ථ <b>අනු</b>-සද්දො පච්ඡා-සද්දෙන සමානත්ථොති ආහ <b>“යථා නෙසං පච්ඡාභාවො න හොතී”</b>තිආදි। <b>අනුඅභාවං ගතා</b>ති පච්ඡා අනුප්පත්තිධම්මතාවසෙන අභාවං ගතා විනාසමුපගතා, පහීනාති අත්ථො। “ඉමා අනච්ඡරියා ගාථායො පටිභංසූ”ති (මහාව॰ 7, 8) එත්ථ අනච්ඡරියසද්දං උදාහරණවසෙන දස්සෙන්තො ආහ <b>“යථා අනුඅච්ඡරියා අනච්ඡරියා”</b>ති। තත්ථ <b>අනුඅච්ඡරියා</b>ති සවනකාලෙ උපරූපරි විම්හයකරාති අත්ථො।
bod:<b>යඤ්ච ඛො ත්වං වදෙසි, සො පරියායො න හොතී</b>ති යං වන්දනාදිසාමග්ගිරසාභාවසඞ්ඛාතං කාරණං අරසරූපතාය වදෙසි, තං කාරණං න හොති, න විජ්ජතීති අත්ථො। නනු ච බ්රාහ්මණො යං වන්දනාදිසාමග්ගිරසාභාවසඞ්ඛාතං පරියායං සන්ධාය “අරසරූපො භවං ගොතමො”ති ආහ, සො පරියායො නත්ථීති වුත්තෙ වන්දනාදීනි භගවා කරොතීති ආපජ්ජතීති ඉමං අනිට්ඨප්පසඞ්ගං දස්සෙන්තො ආහ <b>“කස්මා පන භගවා එවමාහා”</b>තිආදි।
bod:4:<b>සබ්බපරියායෙසූ</b>ති සබ්බවාරෙසු। <b>සන්ධාය භාසිතමත්ත</b>න්ති යං සන්ධාය බ්රාහ්මණො “නිබ්භොගො භවං ගොතමො”තිආදිමාහ, භගවා ච යං සන්ධාය නිබ්භොගතාදිං අත්තනි අනුජානාති, තං සන්ධාය භාසිතමත්තං <pb M=1.342/>। <b>ඡන්දරාගපරිභොගො</b>ති ඡන්දරාගවසෙන පරිභොගො। <b>අපරං පරියාය</b>න්ති අඤ්ඤං කාරණං।
bod:5:<b>කුලසමුදාචාරකම්ම</b>න්ති කුලාචාරසඞ්ඛාතං කම්මං, කුලචාරිත්තන්ති වුත්තං හොති। <b>අකිරිය</b>න්ති අකරණභාවං। දුට්ඨු චරිතං දුච්චරිතං, කායද්වාරෙ බාහුල්ලවුත්තිතො කායතො පවත්තං දුච්චරිතන්ති <b>කායදුච්චරිතං</b>। තං සරූපතො දස්සෙන්තො <b>“තත්ථ චා”</b>තිආදිමාහ। <b>පාණාතිපාතඅදින්නාදානමිච්ඡාචාරචෙතනා</b> <pb V=1.300/> <b>වෙදිතබ්බා</b>ති එත්ථ (ඉතිවු॰ අට්ඨ॰ 74) <b>පාණො</b>ති පරමත්ථතො ජීවිතින්ද්රියං, වොහාරතො සත්තො। ජීවිතින්ද්රියඤ්චෙත්ථ රූපාරූපවසෙන වෙදිතබ්බං। රූපජීවිතින්ද්රියෙ හි විකොපිතෙ ඉතරම්පි තංසම්බන්ධතාය විනස්සති। <b>සත්තො</b>ති ච ඛන්ධසන්තානො ගහෙතබ්බො। තත්ථ හි සත්තපඤ්ඤත්ති। සරසෙනෙව පතනසභාවස්ස අන්තරා එව අතීව පාතනං අතිපාතො, සණිකං පතිතුං අදත්වා සීඝං පාතනන්ති අත්ථො। අතික්කම්ම වා සත්ථාදීහි අභිභවිත්වා පාතනං අතිපාතො, පාණස්ස අතිපාතො <b>පාණාතිපාතො,</b> පාණවධො පාණඝාතොති වුත්තං හොති। අත්ථතො පන පාණෙ පාණසඤ්ඤිනො පරස්ස ජීවිතින්ද්රියුපච්ඡෙදකපයොගසමුට්ඨාපිකා කායවචීද්වාරානමඤ්ඤතරප්පවත්තා වධකචෙතනා। යාය හි චෙතනාය වත්තමානස්ස ජීවිතින්ද්රියස්ස නිස්සයභූතෙසු මහාභූතෙසු උපක්කමකරණහෙතුකමහාභූතපච්චයා උප්පජ්ජනකමහාභූතා නුප්පජ්ජිස්සන්ති, සා තාදිසප්පයොගසමුට්ඨාපිකා චෙතනා පාණාතිපාතො। ලද්ධුපක්කමානි හි භූතානි ඉතරභූතානි විය න විසදානීති සමානජාතියානං කාරණානි න හොන්ති।
bod:එත්ථාහ – ඛණෙ ඛණෙ නිරුජ්ඣනසභාවෙසු සඞ්ඛාරෙසු කො හන්තා, කො වා හඤ්ඤති, යදි චිත්තචෙතසිකසන්තානො, සො අරූපතාය න ඡෙදනභෙදනාදිවසෙන විකොපනසමත්ථො, නපි විකොපනීයො। අථ රූපසන්තානො, සො අචෙතනතාය කට්ඨකලිඞ්ගරූපමොති න තත්ථ ඡෙදනාදිනා පාණාතිපාතො ලබ්භති යථා මතසරීරෙ। පයොගොපි පාණාතිපාතස්ස පහරණප්පහාරාදි අතීතෙසු වා සඞ්ඛාරෙසු භවෙය්ය අනාගතෙසු වා පච්චුප්පන්නෙසු වා, තත්ථ න තාව අතීතානාගතෙසු සම්භවති තෙසං අභාවතො, පච්චුප්පන්නෙසු ච සඞ්ඛාරානං ඛණිකත්තා සරසෙනෙව <pb M=1.343/> නිරුජ්ඣනසභාවතාය විනාසාභිමුඛෙසු නිප්පයොජනො පයොගො සියා, විනාසස්ස ච කාරණරහිතත්තා න පහරණප්පහාරාදිප්පයොගහෙතුකං මරණං, නිරීහකතාය ච සඞ්ඛාරානං කස්ස සො පයොගො, ඛණිකත්තා වධාධිප්පායසමකාලභිජ්ජනතො කස්ස කිරියා, පරියොසානකාලානවට්ඨානතො කස්ස වා පාණාතිපාතකම්මබද්ධොති?
bod:වුච්චතෙ – යථාවුත්තවධකචෙතනාසහිතො සඞ්ඛාරානං පුඤ්ජො සත්තසඞ්ඛාතො හන්තා। තෙන පවත්තිතවධප්පයොගනිමිත්තං අපගතුස්මාවිඤ්ඤාණජීවිතින්ද්රියො මතවොහාරප්පවත්තිනිබන්ධනො යථාවුත්තවධප්පයොගකරණෙ උප්පජ්ජනාරහො රූපාරූපධම්මසමූහො හඤ්ඤති, කෙවලො වා චිත්තචෙතසිකසන්තානො। වධප්පයොගාවිසයභාවෙපි තස්ස පඤ්චවොකාරභවෙ රූපසන්තානාධීනවුත්තිතාය රූපසන්තානෙ පරෙන පයොජිතජීවිතින්ද්රියුපච්ඡෙදකපයොගවසෙන තන්නිබ්බත්තිවිනිබන්ධකවිසදිසරූපුප්පත්තියා විහතෙ විච්ඡෙදො හොතීති න පාණාතිපාතස්ස අසම්භවො, නපි අහෙතුකො පාණාතිපාතො, න ච පයොගො නිප්පයොජනො। පච්චුප්පන්නෙසු සඞ්ඛාරෙසු කතපයොගවසෙන තදනන්තරං උප්පජ්ජනාරහස්ස සඞ්ඛාරකලාපස්ස <pb V=1.301/> තථා අනුප්පත්තිතො ඛණිකානං සඞ්ඛාරානං ඛණිකමරණස්ස ඉධ මරණභාවෙන අනධිප්පෙතත්තා සන්තතිමරණස්ස ච යථාවුත්තනයෙන සහෙතුකභාවතො න අහෙතුකං මරණං, න ච කත්තුරහිතො පාණාතිපාතපයොගො නිරීහකෙසුපි සඞ්ඛාරෙසු සන්නිහිතතාමත්තෙන උපකාරකෙසු අත්තනො අත්තනො අනුරූපඵලුප්පාදනියතෙසු කාරණෙසු කත්තුවොහාරසිද්ධිතො යථා “පදීපො පකාසෙති, නිසාකරොව චන්දිමා”ති। න ච කෙවලස්ස වධාධිප්පායසහභුනො චිත්තචෙතසිකකලාපස්ස පාණාතිපාතො ඉච්ඡිතබ්බො සන්තානවසෙන අවට්ඨිතස්සෙව පටිජානනතො। සන්තානවසෙන වත්තමානානඤ්ච පදීපාදීනං අත්ථකිරියා දිස්සතීති අත්ථෙව පාණාතිපාතෙන කම්මබද්ධො। අයඤ්ච විචාරො අදින්නාදානාදීසුපි යථාසම්භවං විභාවෙතබ්බො।
bod:සො (ම॰ නි॰ අට්ඨ॰ 1.89; ධ॰ ස॰ අට්ඨ॰ අකුසලකම්මපථකථා) ච පාණාතිපාතො ගුණවිරහිතෙසු තිරච්ඡානගතාදීසු පාණෙසු ඛුද්දකෙ පාණෙ අප්පසාවජ්ජො, මහන්තෙ මහාසාවජ්ජො। කස්මා? පයොගමහන්තතාය, පයොගසමත්තෙපි වත්ථුමහන්තතාය। ගුණවන්තෙසු මනුස්සාදීසු <pb M=1.344/> අප්පගුණෙ පාණෙ අප්පසාවජ්ජො, මහාගුණෙ මහාසාවජ්ජො। සරීරගුණානං පන සමභාවෙ සතිපි කිලෙසානං උපක්කමානඤ්ච මුදුතාය අප්පසාවජ්ජො, තිබ්බතාය මහාසාවජ්ජොති වෙදිතබ්බො।
bod:කායවාචාහි න දින්නන්ති අදින්නං, පරසන්තකං, තස්ස ආදානං <b>අදින්නාදානං</b>। පරස්සහරණං ථෙය්යං, චොරිකාති වුත්තං හොති। අත්ථතො පන පරපරිග්ගහෙ පරපරිග්ගහිතසඤ්ඤිනො තදාදායකඋපක්කමසමුට්ඨාපිකා කායවචීද්වාරානමඤ්ඤතරද්වාරප්පවත්තා ථෙය්යචෙතනා। තං හීනෙ පරසන්තකෙ අප්පසාවජ්ජං, පණීතෙ මහාසාවජ්ජං। කස්මා? වත්ථුපණීතතාය। වත්ථුසමත්තෙ සති ගුණාධිකානං සන්තකෙ වත්ථුස්මිං මහාසාවජ්ජං, තංතංගුණාධිකං උපාදාය තතො තතො හීනගුණස්ස සන්තකෙ වත්ථුස්මිං අප්පසාවජ්ජං।
bod:මිච්ඡා චරණං <b>මිච්ඡාචාරො,</b> මෙථුනසමාචාරෙසු එකන්තනින්දිතො ලාමකාචාරො। සො පන ලක්ඛණතො අසද්ධම්මාධිප්පායෙන කායද්වාරප්පවත්තා අගමනීයට්ඨානවීතික්කමචෙතනා। සො පනෙස මිච්ඡාචාරො සීලාදිගුණවිරහිතෙ අගමනීයට්ඨානෙ අප්පසාවජ්ජො, සීලාදිගුණසම්පන්නෙ මහාසාවජ්ජො। තස්ස චත්තාරො සම්භාරා – අගමනීයවත්ථු, තස්මිං සෙවනචිත්තං, සෙවනපයොගො, මග්ගෙනමග්ගප්පටිපත්තිඅධිවාසනන්ති। එකො පයොගො සාහත්ථිකො එව।
bod:වචීද්වාරෙ බාහුල්ලවුත්තිතො වාචතො පවත්තං දුච්චරිතන්ති <b>වචීදුච්චරිතං</b>। තං සරූපතො දස්සෙන්තො <pb V=1.302/> ආහ <b>“මුසාවාදපිසුණවාචාඵරුසවාචාසම්ඵප්පලාපචෙතනා වෙදිතබ්බා”</b>ති। තත්ථ <b>මුසා</b>ති අභූතං අතච්ඡං වත්ථු। මුසා වදීයති වුච්චති එතායාති <b>මුසාවාදො,</b> අතථං වත්ථුං තථතො පරං විඤ්ඤාපෙතුකාමස්ස තථාවිඤ්ඤත්තිසමුට්ඨාපිකා චෙතනා। සො යමත්ථං භඤ්ජති, තස්ස අප්පතාය අප්පසාවජ්ජො, මහන්තතාය මහාසාවජ්ජො। අපිච ගහට්ඨානං අත්තනො සන්තකං අදාතුකාමතාය නත්ථීති ආදිනයප්පවත්තො අප්පසාවජ්ජො, සක්ඛිනා හුත්වා අත්ථභඤ්ජනත්ථං වුත්තො මහාසාවජ්ජො। පබ්බජිතානං අප්පකම්පි තෙලං වා සප්පිං වා ලභිත්වා හසාධිප්පායෙන “අජ්ජ ගාමෙ තෙලං නදී මඤ්ඤෙ සන්දතී”ති පූරණකථානයෙන පවත්තො අප්පසාවජ්ජො, අදිට්ඨංයෙව පන දිට්ඨන්තිආදිනා නයෙන වදන්තානං මහාසාවජ්ජො। තස්ස චත්තාරො සම්භාරා හොන්ති – අතථං වත්ථු, විසංවාදනචිත්තං, තජ්ජො වායාමො, පරස්ස තදත්ථවිඤ්ඤාපනන්ති। එකො පයොගො සාහත්ථිකොව। සො කායෙන වා කායපටිබද්ධෙන වා වාචාය වා පරවිසංවාදකකිරියාකරණෙ <pb M=1.345/> දට්ඨබ්බො। තාය චෙ කිරියාය පරො තමත්ථං ජානාති, අයං කිරියාසමුට්ඨාපිකචෙතනාක්ඛණෙයෙව මුසාවාදකම්මුනා බජ්ඣති। යස්මා පන යථා කායකායපටිබද්ධවාචාහි පරං විසංවාදෙති, තථා “ඉදමස්ස භණාහී”ති ආණාපෙන්තොපි, පණ්ණං ලිඛිත්වා පුරතො නිස්සජ්ජන්තොපි, “අයං අත්ථො එවං වෙදිතබ්බො”ති කුට්ටාදීසු ලිඛිත්වා ඨපෙන්තොපි, තස්මා එත්ථ ආණත්තිකනිස්සග්ගියථාවරාපි පයොගා යුජ්ජන්ති। අට්ඨකථාසු පන අනාගතත්තා වීමංසිත්වා ගහෙතබ්බා।
bod:පිසතීති <b>පිසුණා,</b> සමග්ගෙ සත්තෙ අවයවභූතෙ වග්ගෙ භින්නෙ කරොතීති අත්ථො। නිරුත්තිනයෙන වා පියසුඤ්ඤකරණතො <b>පිසුණා</b>। යාය හි වාචාය යස්ස තං වාචං භාසති, තස්ස හදයෙ අත්තනො පියභාවං, පරස්ස ච පියසුඤ්ඤභාවං කරොති, සා <b>පිසුණවාචා</b>। ලක්ඛණතො පන සංකිලිට්ඨචිත්තස්ස පරෙසං වා භෙදාය අත්තනො පියකම්යතාය වා කායවචීපයොගසමුට්ඨාපිකා චෙතනා පිසුණවාචා පිසුණං වදති එතායාති කත්වා। සා යස්ස භෙදං කරොති, තස්ස අප්පගුණතාය අප්පසාවජ්ජා, මහාගුණතාය මහාසාවජ්ජා। තස්සා චත්තාරො සම්භාරා – භින්දිතබ්බො පරො, “ඉති ඉමෙ නානා භවිස්සන්ති විනා භවිස්සන්තී”ති භෙදපුරෙක්ඛාරතා වා “ඉති අහං පියො භවිස්සාමි විස්සාසිකො”ති පියකම්යතා වා, තජ්ජො වායාමො, තස්ස තදත්ථවිජානනන්ති। පරෙ පන අභින්නෙ කම්මපථභෙදො නත්ථි, භින්නෙ එව හොති।
bod:ඵරුසයතීති <b>ඵරුසා,</b> වාචා। යාය හි වාචාය අත්තානම්පි පරම්පි ඵරුසං සිනෙහාභාවෙන ලූඛං කරොති, සා <b>ඵරුසවාචා</b>। අථ වා සයම්පි ඵරුසා දොමනස්සසමුට්ඨිතත්තා සභාවෙනපි කක්කසා නෙව කණ්ණසුඛා න හදයසුඛාති <b>ඵරුසවාචා</b>। එත්ථ පන පරෙසං මම්මච්ඡෙදනවසෙන පවත්තියා එකන්තනිට්ඨුරතාය සභාවෙන කාරණවොහාරෙන ච වාචාය ඵරුසසද්දප්පවත්ති <pb V=1.303/> දට්ඨබ්බා। තං ඵරුසං වදති එතායාති ඵරුසවාචා, පරස්ස මම්මච්ඡෙදකකායවචීපයොගසමුට්ඨාපිකා එකන්තඵරුසා චෙතනා। තස්සා ආවිභාවත්ථමිදං වත්ථු – එකො කිර දාරකො මාතු වචනං අනාදියිත්වා අරඤ්ඤං ගච්ඡති, තං මාතා නිවත්තෙතුං අසක්කොන්තී “චණ්ඩා තං මහිංසී අනුබන්ධතූ”ති අක්කොසි। අථස්ස තථෙව අරඤ්ඤෙ මහිංසී උට්ඨාසි। දාරකො “යං මම මාතා මුඛෙන කථෙසි, තං මා හොතු। යං චිත්තෙන චින්තෙසි, තං හොතූ”ති සච්චකිරියමකාසි। මහිංසී තත්ථෙව බද්ධා විය අට්ඨාසි <pb M=1.346/>। එවං මම්මච්ඡෙදකොපි පයොගො චිත්තසණ්හතාය ඵරුසවාචා න හොති। මාතාපිතරො හි කදාචි පුත්තකෙ එවම්පි වදන්ති “චොරා වො ඛණ්ඩාඛණ්ඩිකං කරොන්තූ”ති, උප්පලපත්තම්පි ච නෙසං උපරි පතන්තං න ඉච්ඡන්ති। ආචරියුපජ්ඣායා ච කදාචි නිස්සිතකෙ එවං වදන්ති “කිං ඉමෙ අහිරිකා අනොත්තප්පිනො චරන්ති, නිද්ධමථ නෙ”ති। අථ ච නෙසං ආගමාධිගමසම්පත්තිං ඉච්ඡන්ති, යථා චිත්තසණ්හතාය ඵරුසවාචා න හොති, එවං වචනසණ්හතාය අඵරුසවාචාපි න හොති। න හි මාරාපෙතුකාමස්ස “ඉමං සුඛං සයාපෙථා”ති වචනං අඵරුසවාචා හොති, චිත්තඵරුසතාය පන එසා ඵරුසවාචාව। සා යං සන්ධාය පවත්තිතා, තස්ස අප්පගුණතාය අප්පසාවජ්ජා, මහාගුණතාය මහාසාවජ්ජා। තස්සා තයො සම්භාරා – අක්කොසිතබ්බො පරො, කුපිතචිත්තං, අක්කොසනාති।
bod:සං සුඛං හිතඤ්ච ඵලති විසරති විනාසෙතීති සම්ඵං, අත්තනො පරෙසඤ්ච අනුපකාරකං යං කිඤ්චි, සම්ඵං පලපති එතායාති <b>සම්ඵප්පලාපො,</b> අනත්ථවිඤ්ඤාපිකකායවචීපයොගසමඋට්ඨාපිකා අකුසලචෙතනා। සො ආසෙවනමන්දතාය අප්පසාවජ්ජො, ආසෙවනමහන්තතාය මහාසාවජ්ජො। තස්ස ද්වෙ සම්භාරා – භාරතයුද්ධසීතාහරණාදිනිරත්ථකකථාපුරෙක්ඛාරතා, තථාරූපීකථාකථනඤ්ච। පරෙ පන තං කථං අගණ්හන්තෙ කම්මපථභෙදො නත්ථි, පරෙන පන සම්ඵප්පලාපෙ ගහිතෙයෙව හොති।
bod:<b>අභිජ්ඣාබ්යාපාදමිච්ඡාදිට්ඨියො</b>ති එත්ථ පරසම්පත්තිං අභිමුඛං ඣායතීති <b>අභිජ්ඣා,</b> පරසම්පත්තීසු ලොභො। සා පන “අහො වත ඉදං මමස්සා”ති එවං පරභණ්ඩාභිජ්ඣායනලක්ඛණා। අදින්නාදානං විය අප්පසාවජ්ජා මහාසාවජ්ජා ච। තස්සා ද්වෙ සම්භාරා – පරභණ්ඩං, අත්තනො පරිණාමනඤ්ච। පරභණ්ඩවත්ථුකෙ හි ලොභෙ උප්පන්නෙපි න තාව කම්මපථභෙදො හොති, යාව “අහො වත ඉදං මමස්සා”ති අත්තනො න පරිණාමෙති।
bod:හිතසුඛං බ්යාපාදෙති විනාසෙතීති <b>බ්යාපාදො,</b> පටිඝො। සො පරවිනාසාය මනොපදොසලක්ඛණො <pb V=1.304/>। සො ඵරුසවාචා විය අප්පසාවජ්ජො මහාසාවජ්ජො ච। තස්ස ද්වෙ සම්භාරා – පරසත්තො, තස්ස ච විනාසනචින්තා। පරසත්තවත්ථුකෙ හි කොධෙ උප්පන්නෙපි න තාව කම්මපථභෙදො හොති, යාව “අහො වතායං උච්ඡිජ්ජෙය්ය විනස්සෙය්යා”ති තස්ස විනාසනං න චින්තෙති।
bod:යථාභුච්චගහණාභාවෙන <pb M=1.347/> මිච්ඡා පස්සතීති <b>මිච්ඡාදිට්ඨි</b>। සා “නත්ථි දින්න”න්තිආදිනා නයෙන විපරීතදස්සනලක්ඛණා। සම්ඵප්පලාපො විය අප්පසාවජ්ජා මහාසාවජ්ජා ච। අපිච අනියතා අප්පසාවජ්ජා, නියතා මහාසාවජ්ජා। තස්ස ද්වෙ සම්භාරා – වත්ථුනො ගහිතාකාරවිපරීතතා, යථා ච තං ගණ්හාති, තථාභාවෙන තස්සුපට්ඨානන්ති। තත්ථ නත්ථිකාහෙතුකඅඅරියදිට්ඨීහි එව කම්මපථභෙදො හොති।
bod:“අනෙකවිහිතානං පාපකානං අකුසලානං ධම්මාන”න්ති සාමඤ්ඤවචනෙපි පාරිසෙසඤායතො වුත්තාවසෙසා අකුසලා ධම්මා ගහෙතබ්බාති ආහ <b>“ඨපෙත්වා තෙ ධම්මෙ”</b>තිආදි। තෙ යථාවුත්තකායදුච්චරිතාදිකෙ අකුසලධම්මෙ ඨපෙත්වාති අත්ථො। <b>අනෙකවිහිතා</b>ති අනෙකප්පකාරා।
bod:6:<b>අයං ලොකතන්තී</b>ති අයං වුඩ්ඪානං අභිවාදනාදිකිරියාලක්ඛණා ලොකප්පවෙණී। අනාගාමිබ්රහ්මානං අලඞ්කාරාදීසු අනාගාමිභික්ඛූනඤ්ච චීවරාදීසු නිකන්තිවසෙන රාගුප්පත්ති හොතීති අනාගාමිමග්ගෙන පඤ්චකාමගුණිකරාගස්සෙව පහානං වෙදිතබ්බන්ති ආහ <b>“පඤ්චකාමගුණිකරාගස්සා”</b>ති। රූපාදීසු පඤ්චසු කාමගුණෙසු වත්ථුකාමකොට්ඨාසෙසු උප්පජ්ජමානො රාගො “පඤ්චකාමගුණිකරාගො”ති වෙදිතබ්බො। කොට්ඨාසවචනො හෙත්ථ ගුණසද්දො “වයොගුණා අනුපුබ්බං ජහන්තී”තිආදීසු (සං॰ නි॰ 1.4) විය। <b>ද්වීසු අකුසලචිත්තෙසූ</b>ති දොමනස්සසහගතෙසු ද්වීසු අකුසලචිත්තෙසු। මොහස්ස සබ්බාකුසලසාධාරණත්තා ආහ <b>“සබ්බාකුසලසම්භවස්සා”</b>ති। <b>අවසෙසාන</b>න්ති සක්කායදිට්ඨිආදීනං।
bod:7:<b>ජිගුච්ඡති මඤ්ඤෙ</b>ති “අහමභිජාතො රූපවා පඤ්ඤවා, කථං නාම අඤ්ඤෙසං අභිවාදනාදිං කරෙය්ය”න්ති ජිගුච්ඡති විය ජිගුච්ඡතීති වා සල්ලක්ඛෙමි। <b>අකොසල්ලසම්භූතට්ඨෙනා</b>ති අඤ්ඤාණසම්භූතට්ඨෙන। අකුසලෙ ධම්මෙ ජිගුච්ඡමානො තෙසං සමඞ්ගීභාවම්පි ජිගුච්ඡතීති වුත්තං <b>“අකුසලානං ධම්මානං සමාපත්තී”</b>ති। <b>සමාපත්තී</b>ති එතස්සෙව වෙවචනං <b>සමාපජ්ජනා සමඞ්ගිභාවො</b>ති। <b>මණ්ඩනකජාතියො</b>ති මණ්ඩනසභාවො, මණ්ඩනසීලොති අත්ථො। <b>ජෙගුච්ඡිත</b>න්ති ජිගුච්ඡනසීලතං।
bod:8:<b>ලොකජෙට්ඨකකම්ම</b>න්ති <pb V=1.305/> ලොකෙ ජෙට්ඨකානං කත්තබ්බකම්මං, ලොකෙ වා සෙට්ඨසම්මතං කම්මං। <b>තත්රා</b>ති යථාවුත්තෙසු ද්වීසුපි අත්ථවිකප්පෙසු। පදාභිහිතො <pb M=1.348/> අත්ථො <b>පදත්ථො,</b> බ්යඤ්ජනත්ථොති වුත්තං හොති। <b>විනයං වා අරහතී</b>ති එත්ථ විනයනං විනයො, නිග්ගණ්හනන්ති අත්ථො। තෙනාහ <b>“නිග්ගහං අරහතීති වුත්තං හොතී”</b>ති। නනු ච පඨමං වුත්තෙසු ද්වීසුපි අත්ථවිකප්පෙසු සකත්ථෙ අරහත්ථෙ ච භද්ධිතපච්චයො සද්දලක්ඛණතො දිස්සති, න පන “විනයාය ධම්මං දෙසෙතී”ති ඉමස්මිං අත්ථෙ, තස්මා කථමෙත්ථ තද්ධිතපච්චයොති ආහ <b>“විචිත්රා හි තද්ධිතවුත්තී”</b>ති। විචිත්රතා චෙත්ථ ලොකප්පමාණතො වෙදිතබ්බා। තථා හි යස්මිං යස්මිං අත්ථෙ තද්ධිතප්පයොගො ලොකස්ස, තත්ථ තත්ථ තද්ධිතවුත්ති ලොකතො සිද්ධාති විචිත්රා තද්ධිතවුත්ති। තස්මා යථා “මා සද්දමකාසී”ති වදන්තො “මාසද්දිකො”ති වුච්චති, එවං විනයාය ධම්මං දෙසෙතීති වෙනයිකොති වුච්චතීති අධිප්පායො।
bod:9:<b>කපණපුරිසො</b>ති ගුණවිරහිතතාය දීනමනුස්සො। <b>බ්යඤ්ජනානි අවිචාරෙත්වා</b>ති තිස්සදත්තාදිසද්දෙසු විය “ඉමස්මිං අත්ථෙ අයං නාම පච්චයො”ති එවං බ්යඤ්ජනං විචාරං අකත්වා, අනිප්ඵන්නපාටිපදිකවසෙනාති වුත්තං හොති।
bod:10:<b>දෙවලොකගබ්භසම්පත්තියා</b>ති වත්වා ඨපෙත්වා භුම්මදෙවෙ සෙසෙසු දෙවෙසු ගබ්භග්ගහණස්ස අභාවතො පටිසන්ධියෙවෙත්ථ ගබ්භසම්පත්තීති වෙදිතබ්බාති වුත්තමෙවත්ථං විවරිත්වා දස්සෙන්තො ආහ <b>“දෙවලොකපටිසන්ධිපටිලාභාය සංවත්තතී”</b>ති। <b>අස්සා</b>ති අභිවාදනාදිසාමීචිකම්මස්ස। <b>මාතුකුච්ඡිස්මිං පටිසන්ධිග්ගහණෙ දොසං දස්සෙන්තො</b>ති මාතිතො අපරිසුද්ධභාවං දස්සෙන්තො, අක්කොසිතුකාමස්ස දාසියා පුත්තොති දාසිකුච්ඡිස්මිං නිබ්බත්තභාවෙ දොසං දස්සෙත්වා අක්කොසනං විය භගවතො මාතුකුච්ඡිස්මිං පටිසන්ධිග්ගහණෙ දොසං දස්සෙත්වා අක්කොසන්තොපි එවමාහාති අධිප්පායො। <b>ගබ්භතො</b>ති දෙවලොකපටිසන්ධිතො। තෙනෙවාහ <b>“අභබ්බො දෙවලොකූපපත්තිං පාපුණිතුන්ති අධිප්පායො”</b>ති। <b>හීනො වා ගබ්භො අස්සාති අපගබ්භො</b>ති ඉමස්ස විග්ගහස්ස එකෙන පරියායෙන අධිප්පායං දස්සෙන්තො ආහ <b>“දෙවලොකගබ්භපරිබාහිරත්තා ආයතිං හීනගබ්භපටිලාභභාගීතී”</b>ති। <b>ඉති-සද්දා</b> <pb M=1.349/>එ හෙතුඅත්ථො, යස්මා ආයතිම්පි හීනගබ්භපටිලාභභාගී, තස්මා හීනො වා ගබ්භො අස්සාති අපගබ්භොති අධිප්පායො।
bod:පුන තස්සෙව විග්ගහස්ස <b>කොධවසෙන…පෙ॰… දස්සෙන්තො</b>ති හෙට්ඨා වුත්තනයස්ස අනුරූපං කත්වා අධිප්පායං දස්සෙන්තො ආහ <b>“හීනො වාස්ස මාතුකුච්ඡිස්මිං ගබ්භවාසො අහොසීති අධිප්පායො”</b>ති। <b>ගබ්භ</b>-සද්දො අත්ථි මාතුකුච්ඡිපරියායො “ගබ්භෙ වසති මාණවො”තිආදීසු (ජා॰ 1.15.363) විය <pb V=1.306/>। අත්ථි මාතුකුච්ඡිස්මිං නිබ්බත්තසත්තපරියායො “අන්තමසො ගබ්භපාතනං උපාදායා”තිආදීසු (මහාව॰ 129) විය। තත්ථ මාතුකුච්ඡිපරියායං ගහෙත්වා අත්ථං දස්සෙන්තො ආහ <b>“අනාගතෙ ගබ්භසෙය්යා”</b>ති। ගබ්භෙ සෙය්යා <b>ගබ්භසෙය්යා। අනුත්තරෙන මග්ගෙනා</b>ති අග්ගමග්ගෙන। කම්මකිලෙසානං මග්ගෙන විහතත්තා ආහ <b>“විහතකාරණත්තා”</b>ති। <b>ඉතරා තිස්සොපී</b>ති අණ්ඩජසංසෙදජඔපපාතිකා। එත්ථ ච යදිපි “අපගබ්භො”ති ඉමස්ස අනුරූපතො ගබ්භසෙය්යා එව වත්තබ්බා, පසඞ්ගතො පන ලබ්භමානං සබ්බම්පි වත්තුං වට්ටතීති පුනබ්භවාභිනිබ්බත්තිපි වුත්තාති වෙදිතබ්බා।
bod:ඉදානි සත්තපරියායස්ස ගබ්භසද්දස්ස වසෙන විග්ගහනානත්තං දස්සෙන්තො ආහ <b>“අපිචා”</b>තිආදි। ඉමස්මිං පන විකප්පෙ <b>ගබ්භසෙය්යා පුනබ්භවාභිනිබ්බත්තී</b>ති උභයම්පි ගබ්භසෙය්යවසෙනෙව වුත්තන්තිපි වදන්ති। නනු ච “ආයතිං ගබ්භසෙය්යා පහීනා”ති (පාරා॰ 10) වුත්තත්තා ගබ්භස්ස සෙය්යා එව පහීනා, න පන ගබ්භොති ආපජ්ජතීති ආහ <b>“යථා චා”</b>තිආදි। අථ “අභිනිබ්බත්තී”ති එත්තකමෙව අවත්වා පුනබ්භවග්ගහණං කිමත්ථන්ති ආහ <b>“අභිනිබ්බත්ති ච නාමා”</b>තිආදි। <b>අපුනබ්භවභූතා</b>ති ඛණෙ ඛණෙ උප්පජ්ජමානානං ධම්මානං අභිනිබ්බත්ති।
bod:11:<b>ධම්මධාතු</b>න්ති එත්ථ ධම්මෙ අනවසෙසෙ ධාරෙති යාථාවතො උපධාරෙතීති ධම්මධාතු, ධම්මානං යථාසභාවතො අවබුජ්ඣනසභාවො, සබ්බඤ්ඤුතඤ්ඤාණස්සෙතං අධිවචනං। <b>පටිවිජ්ඣිත්වා</b>ති සච්ඡිකත්වා, පටිලභිත්වාති අත්ථො, පටිලාභහෙතූති වුත්තං හොති। <b>දෙසනාවිලාසප්පත්තො හොතී</b>ති රුචිවසෙන පරිවත්තෙත්වා දෙසෙතුං සමත්ථතා දෙසනාවිලාසො, තං පත්තො අධිගතොති අත්ථො। <b>කරුණාවිප්ඵාර</b>න්ති සබ්බසත්තෙසු මහාකරුණාය ඵරණං। තාදිගුණලක්ඛණමෙව පුන උපමාය විභාවෙත්වා <pb M=1.350/> දස්සෙන්තො ආහ <b>“පථවීසමචිත්තත”</b>න්ති। යථා පථවී සුචිඅසුචිනික්ඛෙපඡෙදනභෙදනාදීසු න විකම්පති, අනුරොධවිරොධං න පාපුණාති, එවං ඉට්ඨානිට්ඨෙසු ලාභාලාභාදීසු අනුරොධවිරොධප්පහානතො අවිකම්පිතචිත්තතාය පථවීසමචිත්තතන්ති අත්ථො। <b>අකුප්පධම්මත</b>න්ති එත්ථ “අකුප්පධම්මො නාම ඵලසමාපත්තී”ති තීසුපි <b>ගණ්ඨිපදෙසු</b> වුත්තං। “පරෙසු පන අක්කොසන්තෙසුපි අත්තනො පථවීසමචිත්තතාලක්ඛණං අකුජ්ඣනසභාවතන්ති එවමෙත්ථ අත්ථො ගහෙතබ්බො”ති අම්හාකං ඛන්ති। <b>ජරාය අනුසට</b>න්ති ජරාය පලිවෙඨිතං। <b>වට්ටඛාණුභූත</b>න්ති අනෙකෙසං අනයබ්යසනානං නිපාතලක්ඛණත්ථම්භභූතතාය සංසාරඛාණුභූතං। බ්රාහ්මණස්ස වුඩ්ඪතාය ආසන්නවුත්තිමරණන්ති සම්භාවනවසෙන <b>“අජ්ජ මරිත්වා”</b>තිආදි වුත්තං। <b>මහන්තෙන ඛො පන උස්සාහෙනා</b>ති “සාධු ඛො පන තථාරූපානං අරහතං දස්සනං හොතී”ති එවං සඤ්ජාතමහුස්සාහෙන। <b>අප්පටිසමං පුරෙජාතභාව</b>න්ති <pb V=1.307/> අනඤ්ඤසාධාරණං පුරෙජාතභාවං। නත්ථි එතස්ස පටිසමොති <b>අප්පටිසමො,</b> පුරෙජාතභාවො।
bod:“අපී”ති අවත්වා “පී”ති වදන්තො පි-සද්දොපි විසුං අත්ථි නිපාතොති දස්සෙති। <b>සම්භාවනත්ථෙ</b>ති “අපි නාමෙවං සියා”ති විකප්පනත්ථො සම්භාවනත්ථො, තස්මිං ජොතකතාය පිසද්දො වත්තති। <b>වචනසිලිට්ඨතායා</b>ති වචනස්ස මධුරභාවත්ථං, මුදුභාවත්ථන්ති අත්ථො। <b>එවඤ්හි ලොකෙ සිලිට්ඨවචනං හොතී</b>ති එවං එකමෙව ගණනං අවත්වා අපරාය ගණනාය සද්ධිං වචනං ලොකෙ සිලිට්ඨවචනං හොති යථා “ද්වෙ වා තීණි වා උදකඵුසිතානී”ති। <b>සම්මා අධිසයිතානී</b>ති පාදාදීහි අත්තනා නෙසං කිඤ්චි උපඝාතං අකරොන්තියා බහිවාතාදිපරිස්සයපරිහාරත්ථං සම්මදෙව උපරි සයිතානි। උපරිඅත්ථො හෙත්ථ <b>අධි</b>-සද්දො। <b>උතුං ගණ්හාපෙන්තියා</b>ති තෙසං අල්ලසිනෙහපරියාදානත්ථං අත්තනො කායුස්මාවසෙන උතුං ගණ්හාපෙන්තියා। තෙනාහ <b>“උස්මීකතානී”</b>ති। <b>සම්මා පරිභාවිතානී</b>ති සම්මදෙව සබ්බසො කුක්කුටවාසනාය වාසිතානි। තෙනාහ <b>“කුක්කුටගන්ධං ගාහාපිතානී”</b>ති।
bod:එත්ථ ච සම්මා පරිසෙදනං කුක්කුටගන්ධපරිභාවනඤ්ච සම්මා අධිසයනනිප්ඵත්තියා ආනුභාවනිප්ඵාදිතන්ති දට්ඨබ්බං। සම්මා අධිසයනෙනෙව හි ඉතරද්වයං ඉජ්ඣති <pb M=1.351/>। න හි සම්මා අධිසයනතො විසුං සම්මා පරිසෙදනස්ස සම්මා පරිභාවනස්ස ච කරණං අත්ථි, තෙන පන සද්ධිංයෙව ඉතරෙසං ද්වින්නම්පි ඉජ්ඣනතො වුත්තං <b>“එවං තීහි පකාරෙහි තානි අණ්ඩානි පරිපාලියමානානී”</b>ති। <b>නඛසිඛා</b>ති නඛග්ගානි। <b>මුඛතුණ්ඩක</b>න්ති මුඛග්ගං। <b>කපාලස්ස තනුකත්තා</b>ති එත්ථ යථා කපාලස්ස තනුතා ආලොකස්ස අන්තො පඤ්ඤායමානස්ස කාරණං, තථා කපාලස්ස තනුතාය නඛසිඛාමුඛතුණ්ඩකානං ඛරතාය ච අල්ලසිනෙහපරියාදානං කාරණවචනන්ති දට්ඨබ්බං। <b>සඞ්කුටිතහත්ථපාදා</b>ති එත්ථ <b>හත්ථා</b>ති පක්ඛා। න හි කුක්කුටානං පක්ඛතො අඤ්ඤො හත්ථො නාම අත්ථි। <b>එත්ථා</b>ති ආලොකට්ඨානෙ। <b>පක්ඛෙ විධුනන්තා</b>ති පක්ඛෙ චාලෙන්තා। <b>නික්ඛමන්තාන</b>න්ති නිද්ධාරණෙ සාමිවචනං, නික්ඛමන්තෙසූති අත්ථො।
bod:<b>සො ජෙට්ඨො ඉති අස්ස වචනීයො</b>ති යො පඨමතරං අණ්ඩකොසතො නික්ඛන්තො කුක්කුටපොතකො, සොයෙව ජෙට්ඨොති වචනීයො අස්ස, භවෙය්යාති අත්ථො। <b>සම්පටිපාදෙන්තො</b>ති සංසන්දෙන්තො। තිභූමකපරියාපන්නාපි සත්තා අවිජ්ජාකොසස්ස අන්තො පවිට්ඨා තත්ථ තත්ථ අප්පහීනාය අවිජ්ජාය වෙඨිතත්තාති ආහ <b>“අවිජ්ජාකොසස්ස අන්තො පවිට්ඨෙසු සත්තෙසූ”</b>ති। <b>අණ්ඩකොස</b>න්ති බීජකපාලං। <b>ලොකසන්නිවාසෙ</b>ති ලොකො එව ලොකසන්නිවාසො। <b>සම්මාසම්බොධි</b>න්ති එත්ථ <pb V=1.308/> <b>සම්මා</b>ති අවිපරීතත්ථො, <b>සං</b>-සද්දො සාමන්ති ඉමමත්ථං දීපෙති, තස්මා සම්මා අවිපරීතෙනාකාරෙන සයමෙව චත්තාරි සච්චානි බුජ්ඣති පටිවිජ්ඣතීති සම්මාසම්බොධීති මග්ගො වුච්චති। තෙනාහ <b>“සම්මා සාමඤ්ච බොධි”</b>න්ති, සම්මා සයමෙව ච බුජ්ඣනකන්ති අත්ථො। <b>සම්මා</b>ති වා පසත්ථවචනො, <b>සං</b>-සද්දො සුන්දරවචනොති ආහ <b>“අථ වා පසත්ථං සුන්දරඤ්ච බොධි”</b>න්ති। බොධිසද්දස්ස අනෙකත්ථතං දස්සෙත්වා ඉධාධිප්පෙතමත්ථං නිද්ධාරෙත්වා දස්සෙතුකාමො ආහ <b>“බොධීති රුක්ඛොපි මග්ගොපී”</b>තිආදි। තත්ථ අබුජ්ඣි එත්ථාති <b>රුක්ඛො</b> බොධි। සයං බුජ්ඣති, බුජ්ඣන්ති වා තෙන අරියාති <b>මග්ගො</b> බොධි। සබ්බධම්මෙ සබ්බාකාරතො බුජ්ඣති පටිවිජ්ඣතීති <b>සබ්බඤ්ඤුතඤ්ඤාණං</b> බොධි। බුජ්ඣීයති සච්ඡිකරීයතීති <b>නිබ්බානං</b> බොධි। <b>අන්තරා ච බොධි</b>න්ති දුතියමුදාහරණං විනාපි රුක්ඛසද්දෙන බොධිසද්දස්ස රුක්ඛෙ පවත්තිදස්සනත්ථං වුත්තං। <b>වරභූරිමෙධසො</b>ති මහාපථවී විය පත්ථටවරපඤ්ඤොති අත්ථො। <b>අසබ්බගුණදායකත්තා</b>ති සබ්බගුණානං අදායකත්තා। සබ්බගුණෙ න දදාතීති හි <pb M=1.352/> අසබ්බගුණදායකො, අයුත්තසමාසොයං ගමකත්තා යථා “අසූරියංපස්සානි මුඛානී”ති।
bod:<b>තිස්සො විජ්ජා</b>ති උපනිස්සයවතො සහෙව අරහත්තඵලෙන තිස්සො විජ්ජා දෙති। නනු චෙත්ථ තීසු විජ්ජාසු ආසවක්ඛයඤාණස්ස මග්ගපරියාපන්නත්තා කථමෙතං යුජ්ජති “මග්ගො තිස්සො විජ්ජා දෙතී”ති? නායං දොසො। සතිපි ආසවක්ඛයඤාණස්ස මග්ගපරියාපන්නභාවෙ අට්ඨඞ්ගිකෙ මග්ගෙ සති මග්ගඤාණෙන සද්ධිං තිස්සො විජ්ජා පරිපුණ්ණා හොන්තීති “මග්ගො තිස්සො විජ්ජා දෙතී”ති වුච්චති। <b>ඡ අභිඤ්ඤා</b>ති එත්ථාපි එසෙව නයො। <b>සාවකපාරමිඤාණ</b>න්ති අග්ගසාවකෙහි පටිලභිතබ්බං සබ්බමෙව ලොකියලොකුත්තරඤාණං। <b>පච්චෙකබොධිඤාණ</b>න්ති එත්ථාපි ඉමිනාව නයෙන අත්ථො වෙදිතබ්බො। <b>අබ්භඤ්ඤාසි</b>න්ති ජානිං। ජානනඤ්ච න අනුස්සවාදිවසෙනාති ආහ <b>“පටිවිජ්ඣි”</b>න්ති, පච්චක්ඛමකාසින්ති අත්ථො। පටිවෙධොපි න දූරෙ ඨිතස්ස ලක්ඛණප්පටිවෙධො වියාති ආහ <b>“පත්තොම්හී”</b>ති, පාපුණින්ති අත්ථො। පාපුණනඤ්ච න සයං ගන්ත්වාති ආහ <b>“අධිගතොම්හී”</b>ති, සකසන්තානෙ උප්පාදනවසෙන පටිලභින්ති අත්ථො।
bod:<b>ඔපම්මසම්පටිපාදන</b>න්ති ඔපම්මත්ථස්ස උපමෙය්යෙන සම්මදෙව පටිපාදනං। <b>අත්ථෙනා</b>ති උපමෙය්යත්ථෙන। යථා කුක්කුටියා අණ්ඩෙසු තිවිධකිරියාකරණං කුක්කුටච්ඡාපකානං අණ්ඩකොසතො නික්ඛමනස්ස මූලකාරණං, එවං බොධිසත්තභූතස්ස භගවතො තිවිධානුපස්සනාකරණං අවිජ්ජණ්ඩකොසතො නික්ඛමනස්ස මූලකාරණන්ති ආහ <b>“යථා හි තස්සා කුක්කුටියා…පෙ॰… තිවිධානුපස්සනාකරණ”</b>න්ති। “සන්තානෙ”ති වුත්තත්තා අණ්ඩසදිසතා සන්තානස්ස බහි නික්ඛන්තකුක්කුටච්ඡාපකසදිසතා බුද්ධගුණානං, බුද්ධගුණාති ච අත්ථතො බුද්ධොයෙව “තථාගතස්ස ඛො <pb V=1.309/> එතං, වාසෙට්ඨ, අධිවචනං ධම්මකායො ඉතිපී”ති වචනතො। <b>අවිජ්ජණ්ඩකොසස්ස තනුභාවො</b>ති බලවවිපස්සනාවසෙන අවිජ්ජණ්ඩකොසස්ස තනුභාවො, පටිච්ඡාදනසාමඤ්ඤෙන ච අවිජ්ජාය අණ්ඩකොසසදිසතා। මුදුභූතස්සපි ඛරභාවාපත්ති හොතීති තන්නිවත්තනත්ථං <b>“ථද්ධඛරභාවො”</b>ති වුත්තං। <b>තික්ඛඛරවිප්පසන්නසූරභාවො</b>ති එත්ථ පරිග්ගය්හමානෙසු සඞ්ඛාරෙසු විපස්සනාඤාණස්ස සමාධින්ද්රියවසෙන සුඛානුප්පවෙසො <b>තික්ඛතා,</b> අනුපවිසිත්වාපි සතින්ද්රියවසෙන අනතික්කමනතො අකුණ්ඨතා <b>ඛරභාවො</b>। තික්ඛොපි හි එකච්චො සරො ලක්ඛං පත්වා කුණ්ඨො හොති, න තථා ඉදං। සතිපි ඛරභාවෙ සුඛුමප්පවත්තිවසෙන <pb M=1.353/> කිලෙසසමුදාචාරසඞ්ඛොභරහිතතාය සද්ධින්ද්රියවසෙන <b>පසන්නභාවො,</b> සතිපි ච පසන්නභාවෙ අන්තරා අනොසක්කිත්වා කිලෙසපච්චත්ථිකානං සුට්ඨු අභිභවනතො වීරියින්ද්රියවසෙන <b>සූරභාවො</b> වෙදිතබ්බො। එවමිමෙහි පකාරෙහි සඞ්ඛාරුපෙක්ඛාඤාණමෙව ගහිතන්ති දට්ඨබ්බං। <b>විපස්සනාඤාණස්ස පරිණාමකාලො</b>ති විපස්සනාය වුට්ඨානගාමිනිභාවප්පත්ති, තදා ච සා මග්ගඤාණගබ්භං ධාරෙන්තී විය හොතීති ආහ <b>“ගබ්භග්ගහණකාලො”</b>ති। <b>ගබ්භං ගණ්හාපෙත්වා</b>ති සඞ්ඛාරුපෙක්ඛාය අනන්තරං සිඛාප්පත්තඅනුලොමවිපස්සනාවසෙන මග්ගවිජායනත්ථං ගබ්භං ගණ්හාපෙත්වා। <b>අනුපුබ්බාධිගතෙනා</b>ති පඨමමග්ගපටිපාටියා අධිගතෙන। <b>අභිඤ්ඤාපක්ඛෙ</b>ති ලොකියාභිඤ්ඤාපක්ඛෙ। ලොකුත්තරාභිඤ්ඤා හි අවිජ්ජණ්ඩකොසං පදාලිතා। පොත්ථකෙසු පන කත්ථචි “ඡඅභිඤ්ඤාපක්ඛෙ”ති ලිඛන්ති, සො අපාඨොති වෙදිතබ්බො। <b>ජෙට්ඨො සෙට්ඨො</b>ති වුද්ධතමත්තා <b>ජෙට්ඨො,</b> සබ්බගුණෙහි උත්තමත්තා පසත්ථතමොති <b>සෙට්ඨො</b>।
bod:ඉදානි “ආරද්ධං ඛො පන මෙ බ්රාහ්මණ වීරිය”න්තිආදිකාය දෙසනාය අනුසන්ධිං දස්සෙන්තො ආහ <b>“එවං භගවා”</b>තිආදි। තත්ථ <b>පුබ්බභාගතො පභුතී</b>ති භාවනාය පුබ්බභාගියවීරියාරම්භාදිතො පට්ඨාය। <b>චිත්තමෙවමුප්පන්න</b>න්ති එවං උපරි වක්ඛමානපරිවිතක්කවසෙන චිත්තමුප්පන්නන්ති අත්ථො। “චිත්තමෙව උප්පන්න”න්තිපි පාඨො, තත්ථ චිත්තමෙව උප්පන්නං, න තාව භගවති පසාදොති අත්ථො। <b>මුට්ඨස්සතිනා</b>ති විනට්ඨස්සතිනා, සතිවිරහිතෙනාති අත්ථො। <b>සාරද්ධකායෙනා</b>ති සදරථකායෙන। <b>බොධිමණ්ඩෙ</b>ති බොධිසඞ්ඛාතස්ස ඤාණස්ස මණ්ඩභාවප්පත්තෙ ඨානෙ। බොධීති හි පඤ්ඤා වුච්චති, සා එත්ථ මණ්ඩා පසන්නා ජාතාති සො පදෙසො “බොධිමණ්ඩො”ති පඤ්ඤාතො। <b>චතුරඞ්ගසමන්නාගත</b>න්ති “කාමං තචො ච න්හාරු ච අට්ඨි ච අවසිස්සතු, සරීරෙ උපසුස්සතු මංසලොහිත”න්ති (ම॰ නි॰ 2.184; සං॰ නි॰ 2.22; අ॰ නි॰ 2.5; මහානි॰ 196) එවං වුත්තචතුරඞ්ගසමන්නාගතං වීරියං। තත්ථ තචොති එකං අඞ්ගං න්හාරු එකං අඞ්ගං අට්ඨි එකං අඞ්ගං මංසලොහිතං එකං අඞ්ගන්ති වෙදිතබ්බං। <b>තචො එකං අඞ්ග</b>න්ති ච තචෙ නිරපෙක්ඛභාවො එකං අඞ්ගන්ති ගහෙතබ්බං। පධානං අනුයුඤ්ජන්තස්ස හි තචෙ පලුජ්ජමානෙපි තංනිමිත්තං අවොසානාපජ්ජනං තස්ස වීරියස්ස එකං අඞ්ගං එකං කාරණං। එවං සෙසෙසුපි <pb V=1.310/> අත්ථො වෙදිතබ්බො। <b>පග්ගහිත</b>න්ති ආරම්භං සිථිලං <pb M=1.354/> අකත්වා දළ්හපරක්කමසඞ්ඛාතුස්සාහනභාවෙන ගහිතං। තෙනාහ <b>“අසිථිලප්පවත්තිතන්ති වුත්තං හොතී”</b>ති।
bod:<b>අසල්ලීන</b>න්ති අසඞ්කුචිතං කොසජ්ජවසෙන සඞ්කොචං අනාපන්නං। <b>උපට්ඨිතා</b>ති ඔගාහනසඞ්ඛාතෙන අපිලාපභාවෙන ආරම්මණං උපගන්ත්වා ඨිතා। තෙනාහ <b>“ආරම්මණාභිමුඛීභාවෙනා”</b>ති। සම්මොසස්ස විද්ධංසනවසෙන පවත්තියා න සම්මුට්ඨාති <b>අසම්මුට්ඨා</b>। කිඤ්චාපි චිත්තපස්සද්ධිවසෙනෙව චිත්තමෙව පස්සද්ධං, කායපස්සද්ධිවසෙනෙව ච කායො පස්සද්ධො හොති, තථාපි යස්මා කායපස්සද්ධි උප්පජ්ජමානා චිත්තපස්සද්ධියා සහෙව උප්පජ්ජති, න විනා, තස්මා වුත්තං <b>“කායචිත්තපස්සද්ධිවසෙනා”</b>ති। කායපස්සද්ධියා උභයෙසම්පි කායානං පස්සම්භනාවහත්තා වුත්තං <b>“රූපකායොපි පස්සද්ධොයෙව හොතී”</b>ති। <b>සො ච ඛො</b>ති සො ච ඛො කායො। <b>විගතදරථො</b>ති විගතකිලෙසදරථො। නාමකායෙ හි විගතදරථෙ රූපකායොපි වූපසන්තදරථපරිළාහො හොති। <b>සම්මා ආහිත</b>න්ති නානාරම්මණෙසු විධාවනසඞ්ඛාතං වික්ඛෙපං විච්ඡින්දිත්වා එකස්මිංයෙව ආරම්මණෙ අවික්ඛිත්තභාවාපාදනෙන සම්මදෙව ආහිතං ඨපිතං। තෙනාහ <b>“සුට්ඨු ඨපිත”</b>න්තිආදි। චිත්තස්ස අනෙකග්ගභාවො වික්ඛෙපවසෙන චඤ්චලතා, සා සති එකග්ගතාය න හොතීති ආහ <b>“එකග්ගං අචලං නිප්ඵන්දන”</b>න්ති। <b>එත්තාවතා</b>ති “ආරද්ධං ඛො පනා”තිආදිනා වීරියසතිපස්සද්ධිසමාධීනං කිච්චසිද්ධිදස්සනෙන।
bod:නනු ච සද්ධාපඤ්ඤානම්පි කිච්චසිද්ධි ඣානස්ස පුබ්බපටිපදාය ඉච්ඡිතබ්බාති? සච්චං ඉච්ඡිතබ්බා, සා පන නානන්තරිකභාවෙන අවුත්තසිද්ධාති න ගහිතා। අසති හි සද්ධාය වීරියාරම්භාදීනං අසම්භවොයෙව, පඤ්ඤාපරිග්ගහෙ ච නෙසං අසති ඤායාරම්භාදිභාවො න සියා, තථා අසල්ලීනාසම්මොසතාදයො වීරියාදීනන්ති අසල්ලීනතාදිග්ගහණෙනෙවෙත්ථ පඤ්ඤාකිච්චසිද්ධි ගහිතාති දට්ඨබ්බං। ඣානභාවනායං වා සමාධිකිච්චං අධිකං ඉච්ඡිතබ්බන්ති දස්සෙතුං සමාධිපරියොසානාව ඣානස්ස පුබ්බපටිපදා කථිතාති දට්ඨබ්බං।
sub:පඨමජ්ඣානකථා
bod:ඉදානි “විවිච්චෙව කාමෙහී”තිආදිනයප්පවත්තාය පාළියා ඣානවිභඞ්ගෙ (විභ॰ 508) වුත්තම්පි අත්ථං අට්ඨකථානයෙනෙව සංවණ්ණෙතුකාමො විභඞ්ගපාළියං වුත්තනයෙන අවචනෙ කාරණං <pb V=1.311/> දස්සෙතුං <b>“කිඤ්චාපි තත්ථ කතමෙ කාමා”</b>තිආදිමාහ <pb M=1.355/>। තත්ථ පත්ථනාකාරෙන පවත්තො දුබ්බලො ලොභො ඡන්දනට්ඨෙන <b>ඡන්දො,</b> තතො බලවා රඤ්ජනට්ඨෙන <b>රාගො,</b> තතොපි බලවතරො බහලරාගො <b>ඡන්දරාගො</b>। නිමිත්තානුබ්යඤ්ජනානි සඞ්කප්පෙති එතෙනාති <b>සඞ්කප්පො,</b> තථාපවත්තො ලොභො। තත්ථ <b>නිමිත්තසඞ්කප්පනා</b> නාම අවයවෙ සමොධානෙත්වා “ඉත්ථී පුරිසො”තිආදිනා එකජ්ඣං කත්වා උපරූපරි කිලෙසුප්පත්තියා නිමිත්තස්ස කප්පනා। <b>අනුබ්යඤ්ජනසඞ්කප්පනා</b> පන “හත්ථා සොභනා, පාදා සොභනා”ති එවං අනුබ්යඤ්ජනවසෙන විභජිත්වා කප්පනාති। කිලෙසානඤ්හි අනු අනු බ්යඤ්ජනතො පරිබ්යඤ්ජනතො පරිබ්යත්තිවසෙන උප්පත්තියා පච්චයභාවතො අනුබ්යඤ්ජනං හත්ථපාදාදිඅවයවා වුච්චන්ති। තතො බලවා රඤ්ජනට්ඨෙන <b>රාගො,</b> සඞ්කප්පවසෙනෙව පවත්තො තතොපි බලවතරො <b>සඞ්කප්පරාගො</b>। ස්වායං පභෙදො එකස්සෙව ලොභස්ස පවත්තිආකාරවසෙන අවත්ථාභෙදවසෙන ච වෙදිතබ්බො යථා “වච්ඡො දම්මො බලීබද්දො”ති। <b>කාමා</b>ති කිලෙසකාමා, කාමෙන්තීති කාමා, කාමෙන්ති එතෙහීති වා।
bod:<b>සෙය්යථිද</b>න්ති ඉමස්ස තං කතමං, තං කථන්ති වා අත්ථො। <b>විවිච්චිත්වා</b>ති විසුං හුත්වා। තෙනාහ <b>“විනා හුත්වා අපසක්කිත්වා”</b>ති, පජහනවසෙන අපක්කමිත්වාති අත්ථො। <b>විවිච්චෙව කාමෙහී</b>ති එත්ථ <b>විවිච්චා</b>ති ඉමිනා විවෙචනං ඣානක්ඛණෙ කාමානං අභාවමත්තං වුත්තං। <b>විවිච්චෙවා</b>ති පන ඉමිනා එකංසතො කාමානං විවෙචෙතබ්බතාදීපනෙන තප්පටිපක්ඛතා ඣානස්ස කාමවිවෙකප්පහානස්ස ච ඣානාධිගමූපායතා දස්සිතා හොතීති ඉමමත්ථං දස්සෙතුං <b>“පඨමජ්ඣාන”</b>න්තිආදිං වත්වා තමෙවත්ථං පාකටතරං කාතුං <b>“කථ”</b>න්තිආදි වුත්තං। <b>අන්ධකාරෙ සති පදීපො වියා</b>ති එතෙන යථා පදීපාභාවෙන රත්තියං අන්ධකාරාභිභවො, එවං ඣානාභාවෙන චිත්තසන්තතියං කාමාභිභවොති දස්සෙති।
bod:<b>එත</b>න්ති පුබ්බපදෙයෙව අවධාරණවචනං, න ඛො පන එවං දට්ඨබ්බං “කාමෙහි එවා”ති අවධාරණස්ස අකතත්තා। <b>තන්නිස්සරණතො</b>ති නිස්සරන්ති නිග්ගච්ඡන්ති එතෙන, එත්ථ වාති නිස්සරණං। කෙ නිග්ගච්ඡන්ති? කාමා। තෙසං කාමානං නිස්සරණං පහානං <b>තන්නිස්සරණං,</b> තතො කාමනිස්සරණතොති අත්ථො। කථං පන සමානෙ වික්ඛම්භනෙ කාමානමෙවෙතං නිස්සරණං, න බ්යාපාදාදීනන්ති චොදනං යුත්තිතො ආගමතො ච සාධෙතුං <b>“කාමධාතූ”</b>තිආදි වුත්තං। තත්ථ <b>කාමධාතුසමතික්කමනතො</b>ති සකලස්සපි කාමභවස්ස සමතික්කමපටිපදාභාවතො। තෙන ඉමස්ස ඣානස්ස කාමපරිඤ්ඤාභාවමාහ <pb M=1.356/>। <b>කාමරාගපටිපක්ඛතො</b>ති “ඡන්දො කාමො”තිආදිනා (මහානි॰ 1) වුත්තවිභාගස්ස කිලෙසකාමස්ස පච්චත්ථිකභාවතො। තෙන යථා මෙත්තා බ්යාපාදස්ස, කරුණා විහිංසාය, එවමිදං ඣානං කාමරාගස්ස උජුවිපච්චනීකභූතන්ති දස්සෙති। විපාකෙන චෙත්ථ කාමධාතුසමතික්කමො <pb V=1.312/> අත්තනො පවත්තික්ඛණෙ කාමරාගපටිපක්ඛතා ච වෙදිතබ්බා। එවමත්තනො පවත්තියා විපාකප්පවත්තියා ච කාමරාගතො කාමධාතුතො ච විනිවත්තසභාවත්තා ඉදං ඣානං විසෙසතො කාමානමෙව නිස්සරණං, ස්වායමත්ථො පාඨාගතො එවාති ආහ <b>“යථාහා”</b>තිආදි। <b>නෙක්ඛම්ම</b>න්ති පඨමජ්ඣානං।
bod:කාමඤ්චෙත්ථ තමත්ථං දීපෙතුං පුරිමපදෙයෙව අවධාරණං ගහිතං, උත්තරපදෙපි පන තං ගහෙතබ්බමෙව තථා අත්ථසම්භවතොති දස්සෙතුං <b>“උත්තරපදෙපී”</b>තිආදි වුත්තං। <b>ඉතො</b>ති කාමච්ඡන්දතො। <b>එස දට්ඨබ්බො</b>ති එස නියමො දට්ඨබ්බො। <b>සාධාරණවචනෙනා</b>ති සබ්බවිවෙකසාධාරණවචනෙන। තදඞ්ගවික්ඛම්භනසමුච්ඡෙදපටිප්පස්සද්ධිනිස්සරණවිවෙකා <b>තදඞ්ගවිවෙකාදයො</b>। කායචිත්තඋපධිවිවෙකා <b>කායවිවෙකාදයො। තයො එව ඉධ දට්ඨබ්බා</b>ති තයො එව ඉධ ඣානකථායං දට්ඨබ්බා සමුච්ඡෙදවිවෙකාදීනං අසම්භවතො। <b>නිද්දෙසෙ</b>ති මහානිද්දෙසෙ (මහානි॰ 1)। තත්ථ හි “උද්දානතො ද්වෙ කාමා වත්ථුකාමා කිලෙසකාමා චා”ති උද්දිසිත්වා තත්ථ “කතමෙ වත්ථුකාමා මනාපියා රූපා…පෙ॰… මනාපියා ඵොට්ඨබ්බා”තිආදිනා වත්ථුකාමා නිද්දිට්ඨා। තෙ පන කාමීයන්තීති කාමාති වෙදිතබ්බා। <b>තත්ථෙවා</b>ති නිද්දෙසෙයෙව। <b>විභඞ්ගෙ</b>ති ඣානවිභඞ්ගෙ। <b>එවඤ්හි සතී</b>ති එවං උභයෙසම්පි කාමානං සඞ්ගහෙ සති। <b>වත්ථුකාමෙහිපී</b>ති වත්ථුකාමෙහි විවිච්චෙවාතිපි අත්ථො යුජ්ජතීති එවං යුජ්ජමානත්ථන්තරසමුච්චයත්ථො <b>පි</b>-සද්දො, න කිලෙසකාමසමුච්චයත්ථො। කස්මා? ඉමස්මිං අත්ථෙ කිලෙසකාමෙහි විවෙකස්ස දුතියපදෙන වුත්තත්තා। <b>තෙනා</b>ති වත්ථුකාමවිවෙකෙන। <b>කායවිවෙකො වුත්තො හොතී</b>ති පුත්තදාරාදිපරිග්ගහවිවෙකදීපනතො කායවිවෙකො වුත්තො හොති।
bod:<b>පුරිමෙනා</b>ති කායවිවෙකෙන। <b>එත්ථා</b>ති “විවිච්චෙව කාමෙහි විවිච්ච අකුසලෙහි ධම්මෙහී”ති එතස්මිං පදද්වයෙ। ඉතො වා නිද්ධාරිතෙ විවෙකද්වයෙ, අකුසලසද්දෙන යදි කිලෙසකාමා, සබ්බාකුසලාපි වා <pb M=1.357/> ගහිතා, සබ්බථා කිලෙසකාමෙහි විවෙකො වුත්තොති ආහ <b>“දුතියෙන කිලෙසකාමෙහි විවෙකවචනතො”</b>ති। <b>දුතියෙනා</b>ති ච චිත්තවිවෙකෙනාති අත්ථො। <b>එතෙස</b>න්ති යථාවුත්තානං ද්වින්නං පදානං। නිද්ධාරණෙ චෙතං සාමිවචනං। තණ්හාදිසංකිලෙසානං වත්ථුනො පහානං <b>සංකිලෙසවත්ථුප්පහානං</b>। <b>ලොලභාවො</b> නාම තත්ථ තත්ථ රූපාදීසු තණ්හුප්පාදො, තස්ස හෙතූ වත්ථුකාමා එව වෙදිතබ්බා। බාලභාවස්ස හෙතුපරිච්චාගොති සම්බන්ධො। <b>බාලභාවො</b> නාම අවිජ්ජා, දුචින්තිතචින්තිතාදි වා, තස්ස අයොනිසොමනසිකාරො, සබ්බෙපි වා අකුසලා ධම්මා හෙතූ। කාමගුණාධිගමහෙතු පාණාතිපාතාදිඅසුද්ධප්පයොගො හොතීති තබ්බිවෙකෙන <b>පයොගසුද්ධි</b> විභාවිතා। තණ්හාසංකිලෙසසොධනෙන විවට්ටූපනිස්සයසංවඩ්ඪනෙන ච අජ්ඣාසයවිසොධනං <b>ආසයපොසනං। ආසයපොසන</b>න්ති ච ඣානභාවනාය පච්චයභූතා පුබ්බයොගාදිවසෙන සිද්ධා අජ්ඣාසයසම්පදා <pb V=1.313/>, සා පන තණ්හුපතාපවිගමෙන හොති। තෙන වුත්තං “තණ්හාසංකිලෙසවිසොධනෙනා”ති। <b>කාමෙසූ</b>ති නිද්ධාරණෙ භුම්මං।
bod:<b>අනෙකභෙදො</b>ති කාමාසවකාමරාගසංයොජනාදිවසෙන රූපතණ්හාදිවසෙන ච අනෙකප්පභෙදො। <b>කාමච්ඡන්දොයෙවා</b>ති කාමසභාවොයෙව ඡන්දො, න කත්තුකම්යතාඡන්දො නපි කුසලච්ඡන්දොති අධිප්පායො। <b>අකුසලපරියාපන්නොපී</b>ති “විවිච්ච අකුසලෙහී”ති එත්ථ වුත්තඅකුසලෙසු අන්තොගධොපි। <b>ඣානපටිපක්ඛතො</b>ති ඣානස්ස පටිපක්ඛභාවතො තංහෙතු තංනිමිත්තං විසුං වුත්තො, අකුසලභාවසාමඤ්ඤෙන අග්ගහෙත්වා විසුං සරූපෙන ගහිතො। යදි කිලෙසකාමොව පුරිමපදෙ වුත්තො, තං කථං බහුවචනන්ති ආහ <b>“අනෙකභෙදතො”</b>තිආදි। <b>අඤ්ඤෙසම්පී</b>ති දිට්ඨිමානඅහිරිකානොත්තප්පාදීනං තංසහිතඵස්සාදීනඤ්ච। <b>උපරිඣානඞ්ගපච්චනීකපටිපක්ඛභාවදස්සනතො</b>ති “සවිතක්කං සවිචාර”න්තිආදිනා උපරි වුච්චමානානි ඣානඞ්ගානි උපරිඣානඞ්ගානි, තෙසං අත්තනො පච්චනීකානං පටිපක්ඛභාවදස්සනතො තප්පච්චනීකනීවරණවචනං। “උපරිඣානඞ්ගානං පච්චනීකපටිපක්ඛභාවදස්සනතො”තිපි පාඨො। තත්ථ <b>පච්චනීකපටිපක්ඛභාවදස්සනතො</b>ති උපරි වුච්චමානඣානඞ්ගානං උජුවිපච්චනීකවසෙන පටිපක්ඛභාවදස්සනතොති අත්ථං වදන්ති। <b>ඣානඞ්ගපච්චනීකානී</b>ති ඣානඞ්ගානං පවත්තිනිවාරණතො ඣානඞ්ගපච්චනීකානි। <b>විද්ධංසකානී</b>ති විඝාතකානි। <b>සමාධි කාමච්ඡන්දස්ස</b> <pb M=1.358/> <b>පටිපක්ඛො</b>ති රාගපණිධියා උජුවිපච්චනීකභාවතො නානාරම්මණෙහි පලොභිතස්ස පරිබ්භමන්තස්ස චිත්තස්ස සමාධානතො කාමච්ඡන්දස්ස සමාධි පටිපක්ඛො। <b>පීති බ්යාපාදස්සා</b>ති පාමොජ්ජෙන සමානයොගක්ඛෙමත්තා බ්යාපාදස්ස පීති පටිපක්ඛා। <b>විතක්කො ථිනමිද්ධස්සා</b>ති යොනිසො සඞ්කප්පනවසෙන සවිප්ඵාරප්පවත්තිතො විතක්කො ථිනමිද්ධස්ස පටිපක්ඛො। <b>සුඛං උද්ධච්චකුක්කුච්චස්සා</b>ති සුඛං වූපසන්තසීතලසභාවත්තා අවූපසමානුතාපසභාවස්ස උද්ධච්චකුක්කුච්චස්ස පටිපක්ඛං। <b>විචාරො විචිකිච්ඡායා</b>ති විචාරො ආරම්මණෙ අනුමජ්ජනවසෙන පඤ්ඤාපතිරූපසභාවත්තා විචිකිච්ඡාය පටිපක්ඛො। මහාකච්චානත්ථෙරෙන දෙසිතා පිටකානං සංවණ්ණනා පෙටකං, තස්මිං <b>පෙටකෙ</b>।
bod:<b>පඤ්චකාමගුණභෙදවිසයස්සා</b>ති රූපාදිපඤ්චකාමගුණවිසෙසවිසයස්ස। <b>ආඝාතවත්ථුභෙදාදිවිසයාන</b>න්ති බ්යාපාදවිවෙකවචනෙන “අනත්ථං මෙ අචරී”තිආදිආඝාතවත්ථුභෙදවිසයස්ස දොසස්ස, මොහාධිකෙහි ථිනමිද්ධාදීහි විවෙකවචනෙන පටිච්ඡාදනවසෙන දුක්ඛාදිපුබ්බන්තාදිභෙදවිසයස්ස මොහස්ස වික්ඛම්භනවිවෙකො වුත්තො। කාමරාගබ්යාපාදතදෙකට්ඨථිනමිද්ධාදිවික්ඛම්භකඤ්චෙතං සබ්බාකුසලපටිපක්ඛසභාවත්තා සබ්බකුසලානං, තෙන සභාවෙන සබ්බාකුසලප්පහායකං <pb V=1.314/> හොන්තම්පි කාමරාගාදිවික්ඛම්භනසභාවමෙව හොති තංසභාවත්තාති අවිසෙසෙත්වා නීවරණාකුසලමූලාදීනං වික්ඛම්භනවිවෙකො වුත්තො හොතීති ආහ।
bod:යථාපච්චයං පවත්තමානානං සභාවධම්මානං නත්ථි කාචි වසවත්තිතාති වසවත්තිභාවනිවාරණත්ථං <b>“විතක්කනං විතක්කො”</b>ති වුත්තං। <b>විතක්කන</b>න්ති හි විතක්කනකිරියා, සා ච විතක්කස්ස අත්තනො පච්චයෙහි පවත්තිමත්තමෙවාති භාවනිද්දෙසො වසවත්තිභාවනිවාරණාය හොති। තයිදං විතක්කනං “ඊදිසමිද”න්ති ආරම්මණපරිකප්පනන්ති ආහ <b>“ඌහනන්ති වුත්තං හොතී”</b>ති। යස්මා චිත්තං විතක්කබලෙන ආරම්මණං අභිනිරුළ්හං විය හොති, තස්මා සො ආරම්මණාභිනිරොපනලක්ඛණො වුත්තො। යථා හි කොචි රාජවල්ලභං ඤාතිං වා මිත්තං වා නිස්සාය රාජගෙහං ආරොහති අනුපවිසති, එවං විතක්කං නිස්සාය චිත්තං ආරම්මණං ආරොහති। යදි එවං කථං අවිතක්කං චිත්තං ආරම්මණං ආරොහතීති? විතක්කබලෙනෙව। යථා හි සො පුරිසො පරිචයෙන තෙන විනාපි නිරාසඞ්කො රාජගෙහං පවිසති, එවං පරිචයෙන විතක්කෙන විනාපි අවිතක්කං චිත්තං ආරම්මණං ආරොහති। <b>පරිචයෙනා</b>ති <pb M=1.359/> ච සන්තානෙ පවත්තවිතක්කභාවනාසඞ්ඛාතෙන පරිචයෙන। විතක්කස්ස හි සන්තානෙ අභිණ්හං පවත්තස්ස වසෙන චිත්තස්ස ආරම්මණාභිරුහනං චිරපරිචිතං, තෙන තං කදාචි විතක්කෙන විනාපි තත්ථ පවත්තතෙව। යථා තං ඤාණසහිතං හුත්වා සම්මසනවසෙන චිරපරිචිතං කදාචි ඤාණරහිතම්පි සම්මසනවසෙන පවත්තති, යථා වා කිලෙසසහිතං හුත්වා පවත්තං සබ්බසො කිලෙසරහිතම්පි පරිචයෙන කිලෙසවාසනාවසෙන පවත්තති, එවංසම්පදමිදං දට්ඨබ්බං।
bod:<b>ආහනනපරියාහනනරසො</b>ති ආදිතො, අභිමුඛං වා හනනං <b>ආහනනං</b>। පරිතො, පරිවත්තිත්වා වා ආහනනං <b>පරියාහනනං</b>। “රූපං රූපං, පථවී පථවී”ති ආකොටෙන්තස්ස විය පවත්ති ආහනනං පරියාහනනන්ති ච වෙදිතබ්බං। යස්මිඤ්හි ආරම්මණෙ චිත්තං අභිනිරොපෙති, තං තස්ස ගහණයොග්යං කරොන්තො විතක්කො ආකොටෙන්තො විය හොති। යදි එවං නාගසෙනත්ථෙරෙන “ආකොටනලක්ඛණො විතක්කො। යථා, මහාරාජ, භෙරී ආකොටිතා අථ පච්ඡා අනුරවති අනුසද්දායති, එවමෙව ඛො, මහාරාජ, යථා ආකොටනා, එවං විතක්කො දට්ඨබ්බො। අථ පච්ඡා අනුරවනා අනුසද්දනා, එවං විචාරො දට්ඨබ්බො”ති ආකොටනලක්ඛණතා විතක්කස්ස කස්මා වුත්තා? නායං විරොධො। ථෙරෙන හි කිච්චසන්නිස්සිතං කත්වා ලක්ඛණං වුත්තං। ධම්මානඤ්හි සභාවවිනිමුත්තා කාචි කිරියා නාම නත්ථි තථා ගහෙතබ්බාකාරො ච। බොධනෙය්යජනානුරොධෙන පන පරමත්ථතො එකීභාවොපි සභාවධම්මො පරියායවචනෙහි විය සමාරොපිතරූපෙහි බහූහි පකාරෙහි <pb V=1.315/> පකාසීයති। එවඤ්හි සො සුට්ඨු පකාසිතො හොති। <b>ආනයනපච්චුපට්ඨානො</b>ති එත්ථ <b>ආනයනං</b> චිත්තෙ ආරම්මණස්ස උපනයනං, ආකඩ්ඪනං වා।
bod:<b>අනුසඤ්චරණං</b> අනුපරිබ්භමනං। ස්වායං විසෙසො සන්තානම්හි ලබ්භමානො එව සන්තානෙ පාකටො හොතීති දට්ඨබ්බො। සෙසෙසුපි එසෙව නයො। <b>අනුමජ්ජන</b>න්ති ආරම්මණෙ චිත්තස්ස අනුමසනං, පරිමජ්ජනන්ති අත්ථො। තථා හි “විචාරො පරිමජ්ජනහත්ථො විය සඤ්චරණහත්ථො වියා”ති ච වුත්තො। <b>තත්ථා</b>ති ආරම්මණෙ। සහජාතානං අනුයොජනං ආරම්මණෙ අනුවිචරණසඞ්ඛාතඅනුමජ්ජනවසෙනෙව වෙදිතබ්බං। අනුප්පබන්ධනං ආරම්මණෙ චිත්තස්ස අවිච්ඡින්නස්ස විය පවත්ති। තථා හි සො “අනුප්පබන්ධනතා”ති නිද්දිට්ඨො। තෙනෙව ච “ඝණ්ටානුරවො විය, පරිබ්භමනං වියා”ති ච වුත්තො। <b>කත්ථචී</b>ති පඨමජ්ඣානෙ <pb M=1.360/> පරිත්තචිත්තුප්පාදෙසු ච। <b>ඔළාරිකට්ඨෙනා</b>ති විචාරතො ඔළාරිකට්ඨෙන। යථා ඝණ්ටාභිඝාතසද්දො පඨමාභිනිපාතො හොති, එවං ආරම්මණාභිමුඛනිරොපනට්ඨෙන විතක්කො චෙතසො පඨමාභිනිපාතො විය හොතීති ආහ <b>“ඝණ්ටාභිඝාතසද්දො වියා”</b>තිආදි। <b>විප්ඵාරවා</b>ති එත්ථ <b>විප්ඵාරො</b> නාම විතක්කස්ස ථිනමිද්ධපටිපක්ඛො ආරම්මණෙ අනොලීනතා අසඞ්කොචො, සො පන අභිනිරොපනභාවෙන චලනං විය හොතීති අධිප්පායෙනාහ <b>“පරිප්ඵන්දනභාවො චිත්තස්සා”</b>ති। <b>පරිබ්භමනං වියා</b>ති එත්ථ පරිස්සයාභාවවීමංසනත්ථං පරිබ්භමනන්ති වෙදිතබ්බං। <b>දුකනිපාතට්ඨකථායං</b> පන –
ind:“ආකාසෙ ගච්ඡතො මහාසකුණස්ස උභොහි පක්ඛෙහි වාතං ගහෙත්වා පක්ඛෙ සන්නිසීදාපෙත්වා ගමනං විය ආරම්මණෙ චෙතසො අභිනිරොපනභාවෙන පවත්තො විතක්කො, වාතග්ගහණත්ථං පක්ඛෙ ඵන්දාපයමානස්ස ගමනං විය අනුමජ්ජනභාවෙන පවත්තො විචාරො”ති –
uni:වුත්තං, තං අනුප්පබන්ධනෙන පවත්තියං යුජ්ජති। තථා හි උපචාරෙ වා අප්පනායං වා සන්තානෙන පවත්තියං විතක්කො නිච්චලො හුත්වා ආරම්මණං අනුපවිසිත්වා විය පවත්තති, න පඨමාභිනිපාතෙ පාකටො හොති। යථා හි අපුබ්බාරම්මණෙ පඨමාභිනිපාතභූතො විතක්කො විප්ඵාරවා හොති, න තථා එකස්මිංයෙව ආරම්මණෙ නිරන්තරං අනුප්පබන්ධවසෙන පවත්තියං, නාතිවිප්ඵාරවා පන තත්ථ හොති සන්නිසින්නභාවතො। <b>පඨමදුතියජ්ඣානෙසු පාකටො හොතී</b>ති විතක්කස්ස විසෙසො අභිනිරොපනාකාරො ඔළාරිකත්තා පඨමජ්ඣානෙ පාකටො හොති, තදභාවතො පඤ්චකනයෙ දුතියජ්ඣානෙ විචාරස්ස විසෙසො අනුමජ්ජනාකාරො පාකටො හොති।
bod:අයං <pb V=1.316/> පනෙත්ථ අපරො නයො – මලග්ගහිතං කංසභාජනං එකෙන හත්ථෙන දළ්හං ගහෙත්වා ඉතරෙන හත්ථෙන චුණ්ණතෙලඑළකලොමාදිකතචුම්බටකෙන පරිමජ්ජන්තස්ස දළ්හං ගහණහත්ථො විය විතක්කො, පරිමජ්ජනහත්ථො විය විචාරො। තථා කුම්භකාරස්ස දණ්ඩප්පහාරෙන චක්කං භමයිත්වා භාජනං කරොන්තස්ස පිණ්ඩස්ස උප්පීළනහත්ථො විය විතක්කො, තස්සෙව ඉතො චිතො ච සඤ්චරණහත්ථො විය විචාරො। තථා කංසභාජනාදීසු කිඤ්චි මණ්ඩලං වට්ටලෙඛං කරොන්තස්ස මජ්ඣෙ සන්නිරුම්භිත්වා ඨිතකණ්ටකො විය <pb M=1.361/> අභිනිරොපනො විතක්කො, බහි පරිබ්භමනකණ්ටකො විය අනුමජ්ජනො විචාරොති වෙදිතබ්බං।
bod:යථා පුප්ඵඵලසාඛාදිඅවයවවිනිමුත්තො අවිජ්ජමානොපි රුක්ඛො “සපුප්ඵො සඵලො”ති වොහරීයති, එවං විතක්කාදිඅඞ්ගවිනිමුත්තං අවිජ්ජමානම්පි ඣානං “සවිතක්කං සවිචාර”න්ති වොහරීයතීති දස්සෙතුං <b>“රුක්ඛො වියා”</b>තිආදි වුත්තං। <b>විභඞ්ගෙ පනා</b>තිආදීසු ඣානභාවනාය පුග්ගලවසෙන දෙසෙතබ්බත්තා “ඉධ භික්ඛු විවිච්චෙව කාමෙහී”තිආදිනා (විභ॰ 508) පුග්ගලාධිට්ඨානෙන ඣානානි උද්දිට්ඨානීති। යදිපි විභඞ්ගෙ පුග්ගලාධිට්ඨානා දෙසනා කතා, අත්ථො පන තත්රාපි විභඞ්ගෙපි යථා ඉධ “ඉමිනා ච විතක්කෙනා”තිආදිනා ධම්මවසෙන වුත්තො, එවමෙව දට්ඨබ්බො, පරමත්ථතො පුග්ගලස්සෙව අභාවතොති අධිප්පායො। අථ වා ඣානසමඞ්ගිනො විතක්කවිචාරසමඞ්ගිතාදස්සනෙන ඣානස්සෙව සවිතක්කසවිචාරතා වුත්තාති ආහ <b>“අත්ථො පන තත්රාපි එවමෙව දට්ඨබ්බො”</b>ති।
bod:<b>විවෙක</b>සද්දස්ස භාවසාධනතං සන්ධායාහ <b>“තස්මා විවෙකා”</b>ති। හෙතුඅත්ථෙ චෙතං නිස්සක්කවචනං, තස්මා විවෙකා හෙතුභූතාති අත්ථො। <b>විවෙක</b>සද්දස්ස කත්තුසාධනතං කම්මසාධනතං වා සන්ධායාහ <b>“තස්මිං වා විවෙකෙ”</b>ති। “විවිත්තො”ති හි ඉමිනා නීවරණෙහි විනාභූතො තෙහි විවෙචිතොති ච සාධනද්වයම්පි සඞ්ගහිතමෙවාති। <b>පිනයතී</b>ති තප්පෙති වඩ්ඪෙති වා। <b>සම්පියායනලක්ඛණා</b>ති පරිතුස්සනලක්ඛණා। <b>පීනනරසා</b>ති පරිබ්රූහනරසා। <b>ඵරණරසා</b>ති පණීතරූපෙහි කායස්ස බ්යාපනරසා। උදග්ගභාවො <b>ඔදග්යං</b>। සුඛයතීති <b>සුඛං,</b> අත්තනා සම්පයුත්තධම්මෙ ලද්ධස්සාදෙ කරොතීති අත්ථො। ස්වායං කත්තුනිද්දෙසො පරියායලද්ධො ධම්මතො අඤ්ඤස්ස කත්තුනිවත්තනත්ථො, නිප්පරියායෙන පන භාවසාධනමෙව ලබ්භතීති <b>“සුඛනං සුඛ”</b>න්ති වුත්තං। <b>සාතලක්ඛණ</b>න්ති ඉට්ඨසභාවත්තා තංසමඞ්ගීපුග්ගලං, සම්පයුත්තධම්මෙ වා අත්තනි සාදයතීති සාතං ද-කාරස්ස ත-කාරං කත්වා। සාතං මධුරන්ති වදන්ති, සාතං ලක්ඛණං එතස්සාති සාතලක්ඛණං। <b>උපබ්රූහනරස</b>න්තිආදීසු <b>උපබ්රූහනං</b> සම්පයුත්තධම්මානං සංවද්ධනං, දුක්ඛං විය අවිස්සජ්ජෙත්වා අදුක්ඛමසුඛා විය අනජ්ඣුපෙක්ඛිත්වා අනු අනු ගණ්හනං උපකාරිතා වා අනුග්ගහො। <b>කත්ථචී</b>ති <pb V=1.317/> පඨමජ්ඣානාදිකෙ। <b>පටිලාභතුට්ඨී</b>ති පටිලාභවසෙන උප්පජ්ජනකතුට්ඨි। <b>පටිලද්ධරසානුභවන</b>න්ති <pb M=1.362/> පටිලද්ධස්ස ආරම්මණරසස්ස අනුභවනං। එතෙන පීතිසුඛානි සභාවතො විභජිත්වා දස්සිතානි। <b>යත්ථ පීති, තත්ථ සුඛ</b>න්ති විතක්කස්ස විය විචාරෙන පීතියා සුඛෙන අච්චන්තසංයොගමාහ। <b>යත්ථ සුඛං, තත්ථ න නියමතො පීතී</b>ති විචාරස්ස විය විතක්කෙන, සුඛස්ස පීතියා අනච්චන්තසංයොගං। තෙන අච්චන්තානච්චන්තසංයොගිතාය පීතිසුඛානං විසෙසං දස්සෙති।
bod:කං උදකං තාරෙන්ති එත්ථාති <b>කන්තාරං,</b> නිරුදකමරුට්ඨානං। වනමෙව <b>වනන්තං</b>। <b>වනච්ඡායප්පවෙසනඋදකපරිභොගෙසු විය සුඛ</b>න්ති යථා හි පුරිසො මහාකන්තාරමග්ගං පටිපන්නො ඝම්මපරෙතො තසිතො පිපාසිතො පටිපථෙ පුරිසං දිස්වා “කත්ථ පානීයං අත්ථී”ති පුච්ඡෙය්ය, සො “අටවිං උත්තරිත්වාව ජාතස්සරවනසණ්ඩො අත්ථි, තත්ථ ගන්ත්වා ලභිස්සසී”ති වදෙය්ය, සො තස්ස කථං සුත්වාව හට්ඨපහට්ඨො භවෙය්ය, තතො ගච්ඡන්තො භූමියං පතිතානි උප්පලදලනාළපත්තාදීනි දිස්වා සුට්ඨුතරං හට්ඨපහට්ඨො හුත්වා ගච්ඡන්තො අල්ලවත්ථෙ අල්ලකෙසෙ පුරිසෙ පස්සෙය්ය, වනකුක්කුටවනමොරාදීනං සද්දං සුණෙය්ය, ජාතස්සරපරියන්තෙ ජාතමණිජාලසදිසං නීලවනසණ්ඩං පස්සෙය්ය, සරෙ ජාතානි උප්පලපදුමකුමුදානි පස්සෙය්ය, අච්ඡං විප්පසන්නං උදකම්පි පස්සෙය්ය, සො භිය්යො භිය්යො හට්ඨපහට්ඨො හුත්වා ජාතස්සරං ඔතරිත්වා යථාරුචි න්හත්වා ච පිවිත්වා ච පස්සද්ධදරථො භිසමුළාලපොක්ඛරාදීනි ඛාදිත්වා නීලුප්පලාදීනි පිළන්ධිත්වා මන්දාලවමූලානි ඛන්ධෙ ඛිපිත්වා උත්තරිත්වා සාටකං නිවාසෙත්වා උදකසාටකං ආතපෙ කත්වා සීතච්ඡායාය මන්දමන්දෙ වාතෙ පහරන්තෙ නිපන්නොව “අහො සුඛං අහො සුඛ”න්ති වදෙය්ය, එවංසම්පදමිදං දට්ඨබ්බං। තස්ස හි පුරිසස්ස ජාතස්සරවනසණ්ඩසවනතො පට්ඨාය යාව උදකදස්සනා හට්ඨපහට්ඨකාලො විය පුබ්බභාගාරම්මණෙ හට්ඨපහට්ඨාකාරා පීති, න්හායිත්වා ච පිවිත්වා ච සීතච්ඡායාය මන්දමන්දෙ වාතෙ පහරන්තෙ “අහො සුඛං අහො සුඛ”න්ති වදන්තො නිපන්නකාලො විය බලප්පත්තං ආරම්මණරසානුභවනාකාරසණ්ඨිතං සුඛං।
bod:<b>තස්මිං තස්මිං සමයෙ</b>ති ඉට්ඨාරම්මණස්ස පටිලාභසමයෙ පටිලද්ධස්ස රසානුභවනසමයෙ වනච්ඡායාදීනං සවනදස්සනසමයෙ පරිභොගසමයෙ ච। <b>පාකටභාවතො</b>ති යථාක්කමං පීතිසුඛානං විභූතභාවතො। <b>විවෙකජං</b> <pb M=1.363/> <b>පීතිසුඛ</b>න්ති එත්ථ පුරිමස්මිං අත්ථෙ විවෙකජන්ති ඣානං වුත්තං। පීතිසුඛසද්දතො ච අත්ථිඅත්ථවිසෙසවතො <b>අස්ස ඣානස්ස, අස්මිං වා ඣානෙ</b>ති එත්ථ අකාරො දට්ඨබ්බො යථා අරිසසොති। දුතියෙ පීතිසුඛමෙව විවෙකජං, විවෙකජංපීතිසුඛන්ති ච අඤ්ඤපදත්ථසමාසො <pb V=1.318/> පච්චත්තනිද්දෙසස්ස ච අලොපො කතො, ලොපෙ වා සති “විවෙකජපීතිසුඛ”න්ති පාඨොති අයං විසෙසො।
bod:<b>ගණනානුපුබ්බතො පඨම</b>න්ති ඉමිනා දෙසනාක්කමං උල්ලිඞ්ගෙති। “ගණනානුපුබ්බතා පඨම”න්තිපි පාඨො, තත්ථාපි ගණනානුපුබ්බතායාති අත්ථො, ගණනානුපුබ්බතාමත්තං වා පඨමන්ති ඉදං වචනන්ති අත්ථො। <b>පඨමං සමාපජ්ජතීති පඨම</b>න්ති ඉදං පන න එකන්තලක්ඛණං। චිණ්ණවසීභාවො හි අට්ඨසමාපත්තිලාභී ආදිතො පට්ඨාය මත්ථකං පාපෙන්තොපි සමාපජ්ජිතුං සක්කොති, මත්ථකතො පට්ඨාය ආදිං පාපෙන්තොපි සමාපජ්ජිතුං සක්කොති, අන්තරන්තරා ඔක්කමන්තොපි සක්කොති। එවං පුබ්බුප්පත්තියට්ඨෙන පන පඨමං උප්පන්නන්තිපි පඨමං। තෙනෙව <b>විසුද්ධිමග්ගෙ</b> (විසුද්ධි॰ 1.75) “ගණනානුපුබ්බතා පඨමං, පඨමං උප්පන්නන්තිපි පඨම”න්ති එත්තකමෙව වුත්තං। <b>පච්චනීකධම්මෙ ඣාපෙතී</b>ති නීවරණාදිපච්චනීකධම්මෙ දහති, වික්ඛම්භනවසෙන පජහතීති අත්ථො। <b>ගොචර</b>න්ති කසිණාදිආලම්බනං। <b>ත</b>න්ති තං ගොචරං। <b>උපනිජ්ඣායතී</b>ති පස්සති। <b>සහ උපචාරෙනා</b>ති සද්ධිං උපචාරජ්ඣානෙන। <b>කසිණාරම්මණූපනිජ්ඣායනතො</b>ති පථවීකසිණාදිනො අත්තනො ආරම්මණස්ස රූපං විය චක්ඛුනා උපනිජ්ඣායනතො। <b>ලක්ඛණූපනිජ්ඣායනතො</b>ති යථාසම්භවං අනිච්චාදිලක්ඛණත්තයස්ස නිබ්බානධාතුයා තථලක්ඛණස්ස ච උපනිජ්ඣායනතො। තෙනෙවාහ <b>“එත්ථ හී”</b>තිආදි। නිච්චාදිවිපල්ලාසප්පහානෙන මග්ගො අසම්මොහතො අනිච්චාදිලක්ඛණානි උපනිජ්ඣායතීති ලක්ඛණූපනිජ්ඣානන්ති ආහ <b>“විපස්සනාය උපනිජ්ඣායනකිච්ච”</b>න්තිආදි। <b>තථලක්ඛණ</b>න්ති අවිනාසධම්මස්ස නිබ්බානස්ස අනඤ්ඤථාභාවතො අවිපරීතසභාවො තථලක්ඛණං, මග්ගස්සපි වා නිබ්බානාරම්මණතො තථලක්ඛණූපනිජ්ඣානතා යොජෙතබ්බා।
bod:විසදිසොදාහරණං තාව දස්සෙන්තො ආහ <b>“යථා සධනො”</b>තිආදි। <b>අඤ්ඤො අපදෙසාරහො හොතී</b>ති ධනතො පරිජනතො ච අඤ්ඤො ධනවා පරිජනවා ච පුරිසො සහ ධනෙන වත්තති පරිජනෙන චාති සධනො සපරිජනොති අපදෙසං අරහතීති අපදෙසාරහො හොති <pb M=1.364/>, අපදිසිතබ්බො හොතීති වුත්තං හොති। <b>සෙනඞ්ගෙසු එව සෙනාසම්මුතී</b>ති රථාදිසෙනඞ්ගවිනිමුත්තාය සෙනාය අභාවෙපි රථෙහි පත්තීහි ච සහ වත්තනතො සරථා සපත්ති සෙනාති රථාදිසෙනඞ්ගෙසුයෙව සෙනාවොහාරොති අත්ථො। කස්මා පනෙත්ථ ඣානපාඨෙ අග්ගහිතා චිත්තෙකග්ගතා ගහිතාති අනුයොගං සන්ධායාහ <b>“අවුත්තත්තා”</b>තිආදි। <b>එවං වුත්තායෙවා</b>ති එවං සරූපතො විභඞ්ගෙ වුත්තායෙව। <b>සචිත්තෙකග්ගතන්ති ඉධ අවුත්තෙපී</b>ති “සචිත්තෙකග්ගත”න්ති එවං සරූපතො ඉමස්මිං ඣානපාඨෙ අවුත්තෙපීති අත්ථො, සාමඤ්ඤතො පන ඣානග්ගහණෙන ගහිතා එව। තෙනෙවාහ <b>“යෙන හී”</b>තිආදි <pb V=1.319/>। ඉදං වුත්තං හොති – යෙන විතක්කාදීහි සහ වත්තබ්බං, තං ධම්මං දීපෙතුං තස්ස පකාසනාධිප්පායෙන “සවිතක්කං සවිචාර”න්තිආදිනා උද්දෙසො කතො, සො එව අධිප්පායො තෙන භගවතා විභඞ්ගෙ (විභ॰ 569) “චිත්තස්සෙකග්ගතා”ති නිද්දිසන්තෙන පකාසිතො, තස්මා සා ඣානපාඨෙ අග්ගහිතාති න චින්තෙතබ්බන්ති।
bod:<b>උපසම්පජ්ජා</b>ති එත්ථ <b>උප-සං</b>සද්දා “උපලබ්භතී”තිආදීසු විය නිරත්ථකාති දස්සෙතුං “උපගන්ත්වා”තිආදිං වත්වා පුන තෙසං සාත්ථකභාවං දස්සෙතුං <b>“උපසම්පාදයිත්වා”</b>තිආදි වුත්තං, තස්මා <b>උපසම්පජ්ජා</b>ති එත්ථ පත්වා සාධෙත්වාති වා අත්ථො। <b>ඉරිය</b>න්ති කිරියං। <b>වුත්ති</b>න්තිආදීනි තස්සෙව වෙවචනානි। එකං ඉරියාපථබාධනං ඉරියාපථන්තරෙහි රක්ඛණං <b>පාලනං</b>। සබ්බබුද්ධානං ආචිණ්ණත්තා ආනාපානස්සතිකම්මට්ඨානමෙව වුත්තං। තඤ්හි සබ්බබුද්ධානං ආචිණ්ණන්ති වදන්ති।
cen:පඨමජ්ඣානකථා නිට්ඨිතා।
sub:දුතියජ්ඣානකථා
bod:<b>වූපසමා</b>ති වූපසමහෙතු। වූපසමොති චෙත්ථ පහානං අධිප්පෙතං, තඤ්ච විතක්කවිචාරානං අතික්කමො අත්ථතො දුතියජ්ඣානක්ඛණෙ අනුප්පාදොති ආහ <b>“සමතික්කමා”</b>තිආදි। කතමෙසං පනෙත්ථ විතක්කවිචාරානං වූපසමො අධිප්පෙතො, කිං පඨමජ්ඣානිකානං, උදාහු දුතියජ්ඣානිකානන්ති, කිඤ්චෙත්ථ – යදි පඨමජ්ඣානිකානං, නත්ථි තෙසං වූපසමො। න හි කදාචි පඨමජ්ඣානං <pb M=1.365/> විතක්කවිචාරරහිතං අත්ථි। අථ දුතියජ්ඣානිකානං, එවම්පි නත්ථෙව වූපසමො සබ්බෙන සබ්බං තෙසං තත්ථ අභාවතොති ඉමං අනුයොගං සන්ධායාහ <b>“තත්ථ කිඤ්චාපී”</b>තිආදි। යස්මා දිට්ඨාදීනවස්ස තංතංඣානක්ඛණෙ අනුප්පත්තිධම්මතාපාදනං වූපසමනං අධිප්පෙතං, විතක්කාදයො එව ච ඣානඞ්ගභූතා තථා කරීයන්ති, න තංසම්පයුත්තා ඵස්සාදයො, තස්මා විතක්කාදීනංයෙව වූපසමාධිවචනං ඣානෙ ආගතං। යස්මා පන විතක්කාදීනං විය තංසම්පයුත්තධම්මානම්පි “එතෙන එතං ඔළාරික”න්ති ආදීනවදස්සනං සුත්තෙ ආගතං, තස්මා අවිසෙසෙන විතක්කාදීනං තංසහගතානඤ්ච වූපසමාදිකෙ වත්තබ්බෙ විතක්කාදීනංයෙව වූපසමො වුච්චමානො අධිකවචනං අඤ්ඤමත්ථං බොධෙතීති කත්වා කඤ්චි විසෙසං දීපෙතීති දස්සෙන්තො <b>“ඔළාරිකස්ස පනා”</b>තිආදිමාහ। අයඤ්හෙත්ථ අධිප්පායො – යෙහි විතක්කවිචාරෙහි පඨමජ්ඣානස්ස ඔළාරිකතා, තෙසං සමතික්කමා දුතියජ්ඣානස්ස සමධිගමො, න සභාවතො අනොළාරිකානං ඵස්සාදීනං සමතික්කමාති අයමත්ථො “විතක්කවිචාරානං වූපසමා”ති එතෙන දීපිතො <pb V=1.320/>, තස්මා “කිං පඨමජ්ඣානිකානං විතක්කවිචාරානං වූපසමො ඉධාධිප්පෙතො, උදාහු දුතියජ්ඣානිකාන”න්ති එදිසී චොදනා අනොකාසාව। “පීතියා ච විරාගා”තිආදීසුපි එසෙව නයො। තස්මා විතක්කවිචාරපීතිසුඛසමතික්කමවචනානි ඔළාරිකොළාරිකඞ්ගසමතික්කමා දුතියාදිඅධිගමදීපකානීති තෙසං එකදෙසභූතං විතක්කවිචාරසමතික්කමවචනං අවයවෙන සමුදායොපලක්ඛණනයෙන තං දීපකං වුත්තං। විසුං විසුං ඨිතෙපි හි විතක්කවිචාරසමතික්කමවචනාදිකෙ පහෙය්යඞ්ගනිද්දෙසතාසාමඤ්ඤෙන චිත්තෙන සමූහතො ගහිතෙ විතක්කවිචාරවූපසමවචනස්ස තදෙකදෙසතා හොතීති। අථ වා විතක්කවිචාරවූපසමවචනෙනෙව තංසමතික්කමා දුතියාදිඅධිගමදීපකෙන පීතිවිරාගාදිවචනානං පීතිආදිසමතික්කමා තතියාදිඅධිගමදීපකතා දීපිතා හොතීති තස්ස තංදීපකතා වුත්තා। එවඤ්හි අවයවෙන සමුදායොපලක්ඛණං විනා විතක්කවිචාරවූපසමවචනෙන පීතිවිරාගාදිවචනානං සවිසයෙ සමානබ්යාපාරතා දස්සිතා හොති।
bod:අජ්ඣත්තන්ති නියකජ්ඣත්තං අධිප්පෙතං, න අජ්ඣත්තජ්ඣත්තාදීති දස්සෙන්තො ආහ <b>“අජ්ඣත්තන්ති නියකජ්ඣත්තං අධිප්පෙත”</b>න්ති। තත්ථ කාරණමාහ <b>“විභඞ්ගෙ</b> <pb M=1.366/> <b>පනා”</b>තිආදි। <b>පන</b>-සද්දොපි අපිසද්දත්ථො, විභඞ්ගෙපීති අත්ථො। අයමෙව වා පාඨො।
bod:<b>නීලවණ්ණයොගතො නීලවත්ථං වියා</b>ති නීලයොගතො වත්ථං නීලං වියාති අධිප්පායො। <b>ඉමස්මිඤ්ච අත්ථවිකප්පෙ</b>ති “චෙතො සම්පසාදයතී”ති එතස්මිං පක්ඛෙ। <b>චෙතසො</b>ති ච උපයොගත්ථෙ සාමිවචනං। <b>පුරිමස්මි</b>න්ති “සම්පසාදනයොගතො ඣානම්පි සම්පසාදන”න්ති වුත්තපක්ඛෙ। <b>චෙතසො</b>ති සම්බන්ධෙ සාමිවචනං। “යාව න පරෙ එකගතෙ කරොමී”තිආදීසු සෙට්ඨවචනොපි එකසද්දො ලොකෙ දිස්සතීති ආහ <b>“සෙට්ඨොපි හි ලොකෙ එකොති වුච්චතී”</b>ති। “එකාකීහි ඛුද්දකෙහි ජිත”න්තිආදීසු අසහායත්ථොපි එකසද්දො දිට්ඨොති ආහ <b>“එකො අසහායො හුත්වා”</b>ති। සද්ධාදයොපි කාමං සම්පයුත්තධම්මානං සාධාරණතො ච අසාධාරණතො ච පච්චයා හොන්තියෙව, සමාධි පන ඣානක්ඛණෙ සම්පයුත්තධම්මානං අවික්ඛෙපලක්ඛණෙ ඉන්දට්ඨකරණෙන සාතිසයං පච්චයො හොතීති දස්සෙන්තො <b>“සම්පයුත්තධම්මෙ…පෙ॰… අධිවචන”</b>න්ති ආහ।
bod:“සම්පසාදනං චෙතසො එකොදිභාව”න්ති විසෙසනද්වයං ඣානස්ස අතිසයවචනිච්ඡාවසෙන ගහිතං। ස්වායමතිසයො යථා ඉමස්මිං ඣානෙ ලබ්භති, න තථා පඨමජ්ඣානෙති ඉමං විසෙසං දස්සෙතුං <b>“නනු චා”</b>තිආදි වුත්තං। ආරම්මණෙ ආහනනපරියාහනනවසෙන අනුමජ්ජනඅනුයුජ්ජනවසෙන ච පවත්තමානා ධම්මා සතිපි නීවරණප්පහානෙන කිලෙසකාලුස්සියාපගමෙ සම්පයුත්තානං <pb V=1.321/> කිඤ්චි ඛොභං කරොන්තා විය තෙහි ච තෙ න සන්නිසින්නා හොන්තීති වුත්තං <b>“විතක්කවිචාරක්ඛොභෙන…පෙ॰… න සුප්පසන්න”</b>න්ති। තත්ථ ඛුද්දිකා ඌමියො <b>වීචියො,</b> මහතියො <b>තරඞ්ගා। සමාධිපි න සුට්ඨු පාකටො</b>ති සතිපි ඉන්ද්රියසමත්තෙ වීරියසමතාය ච තෙනෙව ඛොතෙන සම්පසාදාභාවෙන ච බහලෙ විය ජලෙ මච්ඡො සමාධිපි න සුට්ඨු පාකටො। <b>විතක්කවිචාරපලිබොධාභාවෙනා</b>ති එත්ථ යථාවුත්තඛොභො එව පලිබොධො। <b>එවං වුත්තෙනා</b>ති යස්සා සද්ධාය වසෙන සම්පසාදනං, යස්සා ච චිත්තෙකග්ගතාය වසෙන එකොදිභාවන්ති ච ඣානං වුත්තං, තාසං එව “සද්දහනා”තිආදිනා (විභ॰ 574) පවත්තිආකාරවිසෙසවිභාවනවසෙන වුත්තෙන තෙන විභඞ්ගපාඨෙන। <b>අයං අත්ථවණ්ණනා</b>ති “සම්පසාදනයොගතො, සම්පසාදනතො <pb M=1.367/> වා සම්පසාදනං। එකොදිං භාවෙතීති එකොදිභාවන්ති ඣානං වුත්ත”න්ති එවං පවත්තා අයං අත්ථවණ්ණනා। <b>අඤ්ඤදත්ථු සංසන්දති චෙව සමෙති ච, එවං වෙදිතබ්බා</b>ති කථං පනායං අත්ථවණ්ණනා තෙන විභඞ්ගපාඨෙන සද්ධිං සංසන්දති සමෙති, නනු ඣානවිභඞ්ගෙ “සම්පසාදන”න්ති පදං උද්ධරිත්වා “යා සද්ධා සද්දහනා”තිආදිනා (විභ॰ 574) සද්ධායෙව වුත්තා, “චෙතසො එකොදිභාව”න්ති ච පදං උද්ධරිත්වා “යා චිත්තස්ස ඨිති සණ්ඨිති අවට්ඨිතී”තිආදිනා සමාධිස්සෙව නිද්දෙසො කතො, අට්ඨකථායං පන “සම්පසාදනං එකොදිභාව”න්ති ඣානමෙව වුත්තන්ති අට්ඨකථාය විභඞ්ගපාඨෙන සද්ධිං විරොධො ආපජ්ජතීති? නාපජ්ජති විභඞ්ගෙපි ඉමිනාව අධිප්පායෙන නිද්දෙසස්ස කතත්තා। තථා හි යෙන සම්පසාදනෙන යොගා ඣානං “සම්පසාදන”න්ති වුච්චති, තස්මිං “යා සද්ධා සද්දහනා”තිආදිනා දස්සිතෙ සම්පසාදනං ඣානන්ති සමානාධිකරණනිද්දෙසෙනෙව තංයොගා ඣානෙ තංසද්දප්පවත්ති දස්සිතා හොති। “එකොදිභාව”න්ති ච පදං උද්ධරිත්වා එකොදිම්හි දස්සිතෙ එකොදිභාවං ඣානන්ති සමානාධිකරණනිද්දෙසෙනෙව ඣානස්ස එකොදිවඩ්ඪනතා වුත්තාව හොතීති ඉමිනා අධිප්පායෙන බ්යඤ්ජනවිචාරං අකත්වා ධම්මමත්තමෙව නිද්දිට්ඨන්ති අවිරොධො යුත්තො।
bod:යං පන වුත්තං ටීකාකාරෙහි ආචරියධම්මපාලත්ථෙරාදීහි “යදි එකොදීති සමාධිස්ස ගහණං අධිප්පෙතං, තදා ‘එකොදිභාව’න්ති පදං උද්ධරිත්වා සමාධිස්ස නිද්දෙසො න කත්තබ්බො සියා। තස්මා එකොදිභාවසද්දො එව සමාධිම්හි පවත්තො සම්පසාදනසද්දො විය ඣානෙ පවත්තතීති යුත්ත”න්ති, තං අට්ඨකථාය විරුජ්ඣති। තස්මා සො අට්ඨකථානිරපෙක්ඛො විසුංයෙවෙකො අත්ථවිකප්පොති ගහෙතබ්බං। අයඤ්හි නෙසං අධිප්පායො – විතක්කවිචාරෙහි අනජ්ඣාරුළ්හත්තා එකං උදෙතීති එකොදීති තථාවිධසමාධියුත්තං ඣානචිත්තමෙව ගහෙත්වා එකොදිස්ස භාවො එකොදිභාවොති සමාධිස්ස ගහණං සක්කා වත්තුන්ති। යො පනායං තෙසමභිනිවෙසො “එකොදීති සමාධිස්ස ගහණෙ සති ‘එකොදිභාව’න්ති පදං උද්ධරිත්වා සමාධිස්ස නිද්දෙසො න කත්තබ්බො සියා”ති <pb V=1.322/>, සො අනෙකන්තිකත්තා අයුත්තො। අඤ්ඤත්ථපි හි බ්යඤ්ජනවිචාරං අකත්වා අත්ථමත්තස්සෙව බාහුල්ලෙන විභඞ්ගෙ නිද්දෙසො දිස්සති।
bod:<b>සන්තා</b>ති <pb M=1.368/> සමං නිරොධං ගතා। <b>සමිතා</b>ති භාවනාය සමං ගමිතා නිරොධිතා। <b>වූපසන්තා</b>ති තතො එව සුට්ඨු උපසන්තා। <b>අත්ථඞ්ගතා</b>ති අත්ථං විනාසං ගතා। <b>අබ්භත්ථඞ්ගතා</b>ති උපසග්ගෙන පදං වඩ්ඪෙත්වා වුත්තං। <b>අප්පිතා</b>ති ගමිතා විනාසං ගතා। <b>සොසිතා</b>ති පවත්තිසඞ්ඛාතස්ස සන්තානස්ස අභාවෙන සොසං සුක්ඛභාවං ගතා। <b>බ්යන්තීකතා</b>ති විගතන්තා කතා।
bod:<b>අයමත්ථො</b>ති භාවනාය පහීනත්තා විතක්කවිචාරානං අභාවසඞ්ඛාතො අත්ථො। චොදකෙන වුත්තමත්ථං සම්පටිච්ඡිත්වා පරිහරිතුං <b>“එවමෙතං සිද්ධොවායමත්ථො”</b>ති වත්වා <b>“න පනෙත”</b>න්තිආදි වුත්තං। තත්ථ <b>එත</b>න්ති “විතක්කවිචාරානං වූපසමා”ති එතං වචනං। <b>තදත්ථදීපක</b>න්ති තස්ස විතක්කවිචාරාභාවමත්තසඞ්ඛාතස්ස අත්ථස්ස දීපකං। <b>න කිලෙසකාලුස්සියස්සා</b>ති උපචාරක්ඛණෙ විය නීවරණසඞ්ඛාතස්ස කිලෙසසඞ්ඛොභස්ස වූපසමා න සම්පසාදනන්ති අත්ථො। නනු ච <b>“පුරිමං වත්වාපි වත්තබ්බමෙවා”</b>ති ඉදං කස්මා වුත්තං। තථා හි දුතියජ්ඣානාදිඅධිගමූපායදීපකෙන අජ්ඣත්තං සම්පසාදනතාය චෙතසො එකොදිභාවතාය ච හෙතුදීපකෙන අවිතක්කඅවිචාරභාවහෙතුදීපකෙන ච විතක්කවිචාරවූපසමවචනෙනෙව විතක්කවිචාරාභාවො දීපිතොති, කිං පුන අවිතක්කඅවිචාරවචනෙන කතෙනාති? න, අදීපිතත්තා। න හි විතක්කවිචාරවූපසමවචනෙන විතක්කවිචාරානං අප්පවත්ති වුත්තා හොති। විතක්කවිචාරෙසු හි තණ්හාප්පහානං එතෙසං වූපසමනං। ඔළාරිකඞ්ගමුඛෙන හි තංතංඣානනිකන්තියා වික්ඛම්භනං විතක්කවිචාරවූපසමවචනාදීහි පකාසිතං। යතො විතක්කවිචාරෙසු විරත්තභාවදීපකං විතක්කවිචාරවූපසමවචනං, යෙ ච සඞ්ඛාරෙසු තණ්හාප්පහානං කරොන්ති, තෙසු මග්ගෙසු පහීනතණ්හෙසු ච ඵලෙසු සඞ්ඛාරප්පවත්ති හොති, එවමිධාපි වික්ඛම්භිතවිතක්කවිචාරතණ්හස්ස දුතියජ්ඣානස්ස විතක්කවිචාරසම්පයොගො පුරිමෙන න නිවාරිතො සියාති තන්නිවාරණත්ථං ආවජ්ජිතුකාමතාදිඅතික්කමො ච තෙසං වූපසමොති දස්සනත්ථඤ්ච <b>“අවිතක්කං අවිචාර”</b>න්ති වුත්තං। පඨමජ්ඣානං දුතියජ්ඣානස්ස උපනිස්සයපච්චයෙන පච්චයො හොතීති ආහ <b>“පඨමජ්ඣානසමාධිතො”</b>ති। <b>පඨමම්පී</b>ති පඨමජ්ඣානම්පි।
bod:<b>ගණනානුපුබ්බතො</b>තිආදි හෙට්ඨා වුත්තනයෙනෙව වෙදිතබ්බං। එත්ථාපි “දුතියං උප්පන්නන්තිපි දුතිය”න්ති වත්තුං වට්ටතියෙව। වුත්තමෙවත්ථං විභඞ්ගපාඨෙන සාධෙන්තො ආහ <b>“යථාහා”</b>තිආදි। යං පන <b>විභඞ්ගෙ</b> (විභ॰ 580) “ඣානන්ති සම්පසාදො <pb M=1.369/> පීති සුඛං චිත්තස්සෙකග්ගතා”ති වුත්තං, තං <pb V=1.323/> සපරික්ඛාරං ඣානං දස්සෙතුං පරියායෙන වුත්තං। රථස්ස පණ්ඩුකම්බලං විය හි සම්පසාදො ඣානස්ස පරික්ඛාරො, න ඣානඞ්ගන්ති ආහ <b>“පරියායොයෙව චෙසො”</b>ති। නිප්පරියායතො පන උපනිජ්ඣානලක්ඛණප්පත්තානං අඞ්ගානං වසෙන තිවඞ්ගිකමෙවෙතං හොතීති ආහ <b>“සම්පසාදනං පන ඨපෙත්වා”</b>තිආදි।
cen:දුතියජ්ඣානකථා නිට්ඨිතා।
sub:තතියජ්ඣානකථා
bod:විරජ්ජනං විරාගො। තං පන විරජ්ජනං නිබ්බින්දනමුඛෙන හීළනං වා තප්පටිබද්ධරාගප්පහානං වාති දස්සෙතුං <b>“තස්සා පීතියා ජිගුච්ඡනං වා සමතික්කමො වා”</b>ති වුත්තං। <b>උභින්නමන්තරා</b>ති පීතියා විරාගාති ඉමෙසං ද්වින්නං පදානං අන්තරා, මජ්ඣෙති අත්ථො। <b>සම්පිණ්ඩනං</b> සමුච්චයො। <b>මග්ගො</b>ති උපායො। දුතියජ්ඣානස්ස හි පටිලාභං විනා තතියජ්ඣානස්ස අධිගමො න හොතීති විතක්කවිචාරානං වූපසමො තතියජ්ඣානාධිගමස්ස උපායො। <b>තදධිගමායා</b>ති තතියමග්ගාධිගමාය।
bod:<b>උපපත්තිතො</b>ති සමවාහිතභාවෙන පතිරූපතො ඣානුපෙක්ඛාපි සමවාහිතමෙව අන්තොනීතං කත්වා පවත්තතීති ආහ <b>“සමං පස්සතී”</b>ති। <b>විසදායා</b>ති සංකිලෙසවිගමෙන පරිබ්යත්තාය। <b>විපුලායා</b>ති සාතිසයං මහග්ගතභාවප්පත්තිතො මහතියා। <b>ථාමගතායා</b>ති පීතිවිගමෙන ථිරභාවප්පත්තාය। නනු චෙත්ථ උපෙක්ඛාවෙදනාව න සම්භවති, තස්මා කථමයං තතියජ්ඣානසමඞ්ගී උපෙක්ඛාය සමන්නාගතත්තා “උපෙක්ඛකො”ති වුච්චතීති චෙ? න කෙවලං වෙදනුපෙක්ඛාව උපෙක්ඛාති වුච්චති, අථ ඛො අඤ්ඤාපි උපෙක්ඛා විජ්ජන්තීති දස්සෙන්තො ආහ <b>“උපෙක්ඛා පන දසවිධා හොතී”</b>තිආදි। තත්ථ (ධ॰ ස॰ අට්ඨ॰ 163; විසුද්ධි॰ 1.84) “ඉධ, භික්ඛවෙ, භික්ඛු චක්ඛුනා රූපං දිස්වා නෙව සුමනො හොති න දුම්මනො, උපෙක්ඛකො විහරති සතො සම්පජානො”ති (අ॰ නි॰ 6.1) එවමාගතා ඛීණාසවස්ස ඡසු ද්වාරෙසු ඉට්ඨානිට්ඨඡළාරම්මණාපාථෙ පරිසුද්ධපකතිභාවාවිජහනාකාරභූතා උපෙක්ඛා <b>ඡළඞ්ගුපෙක්ඛා</b> නාම।
bod:යා <pb M=1.370/> පන “උපෙක්ඛාසහගතෙන චෙතසා එකං දිසං ඵරිත්වා විහරතී”ති (දී॰ නි॰ 3.308) එවමාගතා සත්තෙසු මජ්ඣත්තාකාරභූතා උපෙක්ඛා, අයං <b>බ්රහ්මවිහාරුපෙක්ඛා</b> නාම।
bod:යා <pb V=1.324/> “උපෙක්ඛාසම්බොජ්ඣඞ්ගං භාවෙති විවෙකනිස්සිත”න්ති (ම॰ නි॰ 1.27; සං॰ නි॰ 5.182, 190-191) එවමාගතා සහජාතධම්මානං මජ්ඣත්තාකාරභූතා උපෙක්ඛා, අයං <b>බොජ්ඣඞ්ගුපෙක්ඛා</b> නාම।
bod:යා පන “කාලෙන කාලං උපෙක්ඛානිමිත්තං මනසි කරොතී”ති (අ॰ නි॰ 3.103) එවමාගතා අනච්චාරද්ධනාතිසිථිලවීරියසඞ්ඛාතා උපෙක්ඛා, අයං <b>වීරියුපෙක්ඛා</b> නාම।
bod:යා –
ind:“කති සඞ්ඛාරුපෙක්ඛා සමථවසෙන උප්පජ්ජන්ති, කති සඞ්ඛාරුපෙක්ඛා විපස්සනාවසෙන උප්පජ්ජන්ති? අට්ඨ සඞ්ඛාරුපෙක්ඛා සමථවසෙන උප්පජ්ජන්ති, දස සඞ්ඛාරුපෙක්ඛා විපස්සනාවසෙන උප්පජ්ජන්ති।
ind:“කතමා අට්ඨ සඞ්ඛාරුපෙක්ඛා සමථවසෙන උප්පජ්ජන්ති? පඨමජ්ඣානපටිලාභත්ථාය නීවරණෙ පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, දුතියජ්ඣානපටිලාභත්ථාය විතක්කවිචාරෙ පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, තතියජ්ඣානපටිලාභත්ථාය පීතිං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, චතුත්ථජ්ඣානපටිලාභත්ථාය සුඛදුක්ඛෙ පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, ආකාසානඤ්චායතනසමාපත්තිපටිලාභත්ථාය රූපසඤ්ඤං පටිඝසඤ්ඤං නානත්තසඤ්ඤං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, විඤ්ඤාණඤ්චායතනසමාපත්තිපටිලාභත්ථාය ආකාසානඤ්චායතනසඤ්ඤං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, ආකිඤ්චඤ්ඤායතනසමාපත්තිපටිලාභත්ථාය විඤ්ඤාණඤ්චායතනසඤ්ඤං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, නෙවසඤ්ඤානාසඤ්ඤායතනසමාපත්තිපටිලාභත්ථාය ආකිඤ්චඤ්ඤායතනසඤ්ඤං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, ඉමා අට්ඨ සඞ්ඛාරුපෙක්ඛා සමථවසෙන උප්පජ්ජන්ති।
ind:“කතමා <pb M=1.371/> දස සඞ්ඛාරුපෙක්ඛා විපස්සනාවසෙන උප්පජ්ජන්ති? සොතාපත්තිමග්ගපටිලාභත්ථාය උප්පාදං පවත්තං නිමිත්තං ආයූහනං පටිසන්ධිං ගතිං නිබ්බත්තිං උපපත්තිං ජාතිං ජරං බ්යාධිං මරණං සොකං පරිදෙවං උපායාසං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, සොතාපත්තිඵලසමාපත්තත්ථාය උප්පාදං පවත්තං නිමිත්තං ආයූහනං පටිසන්ධිං <pb V=1.325/> පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, සකදාගාමිමග්ගපඅලාභත්ථාය…පෙ॰… සකදාගාමිඵලසමාපත්තත්ථාය…පෙ॰… අනාගාමිමග්ගපටිලාභත්ථාය…පෙ॰… අනාගාමිඵලසමාපත්තත්ථාය…පෙ॰… අරහත්තමග්ගපටිලාභත්ථාය උප්පාදං පවත්තං නිමිත්තං ආයූහනං පටිසන්ධිං ගතිං නිබ්බත්තිං උපපත්තිං ජාතිං ජරං බ්යාධිං මරණං සොකං පරිදෙවං උපායාසං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, අරහත්තඵලසමාපත්තත්ථාය…පෙ॰… සුඤ්ඤතවිහාරසමාපත්තත්ථාය…පෙ॰… අනිමිත්තවිහාරසමආපත්තත්ථාය උප්පාදං පවත්තං නිමිත්තං ආයූහනං පටිසන්ධිං පටිසඞ්ඛා සන්තිට්ඨනා පඤ්ඤා සඞ්ඛාරුපෙක්ඛාසු ඤාණං, ඉමා දස සඞ්ඛාරුපෙක්ඛා විපස්සනාවසෙන උප්පජ්ජන්තී”ති (පටි॰ ම॰ 1.57) –
uni:එවමාගතා නීවරණාදිපටිසඞ්ඛාසන්තිට්ඨනාකාරභූතා උපෙක්ඛා, අයං <b>සඞ්ඛාරුපෙක්ඛා</b> නාම।
bod:තත්ථ <b>නීවරණෙ පටිසඞ්ඛා</b>ති පඤ්ච නීවරණානි පහාතබ්බභාවෙන පටිසඞ්ඛාය, පරිග්ගහෙත්වාති අත්ථො। <b>සන්තිට්ඨනා</b>ති නීවරණානං පහානාභිමුඛීභූතත්තා තෙසං පහානෙපි අබ්යාපාරභාවූපගමනෙන මජ්ඣත්තතාය සන්තිට්ඨනා। <b>සඞ්ඛාරුපෙක්ඛාසූ</b>ති නීවරණප්පහානෙ බ්යාපාරාකරණෙන නීවරණසඞ්ඛාතානං සඞ්ඛාරානං උපෙක්ඛනාසූති අත්ථො। එස නයො <b>විතක්කවිචාරා</b>දීසු <b>උප්පාදා</b>දීසු ච। තත්ථ <b>උප්පාද</b>න්ති පුරිමකම්මපච්චයා ඛන්ධානං ඉධ උප්පත්තිමාහ। <b>පවත්ත</b>න්ති තථාඋප්පන්නස්ස පවත්තිං। <b>නිමිත්ත</b>න්ති සබ්බම්පි තෙභූමකං සඞ්ඛාරගතං නිමිත්තභාවෙන උපට්ඨානතො। <b>ආයූහන</b>න්ති ආයතිං පටිසන්ධිහෙතුභූතං කම්මං। <b>පටිසන්ධි</b>න්ති ආයතිං උපපත්තිං। <b>ගති</b>න්ති යාය ගතියා සා පටිසන්ධි හොති। <b>නිබ්බත්ති</b>න්ති ඛන්ධානං නිබ්බත්තනං। <b>උපපත්ති</b>න්ති විපාකප්පවත්තිං। <b>ජාති</b>න්ති ජරාදීනං පච්චයභූතං භවපච්චයා ජාතිං। <b>ජරාමරණා</b>දයො පාකටා එව।
bod:එත්ථ <pb M=1.372/> ච උප්පාදාදයො පඤ්චෙව සඞ්ඛාරුපෙක්ඛාඤාණස්ස විසයවසෙන වුත්තා, සෙසා තෙසං වෙවචනවසෙන। නිබ්බත්ති ජාතීති ඉදඤ්හි ද්වයං උප්පාදස්ස චෙව පටිසන්ධියා ච වෙවචනං। ගති උපපත්ති චාති ඉදං ද්වයං පවත්තස්ස, ජරාදයො නිමිත්තස්සාති වෙදිතබ්බං। නනු චෙත්ථ චතූසු මග්ගවාරෙසු “උප්පාද”න්තිආදීනි පඤ්ච මූලපදානි, “ගතී”තිආදීනි දස වෙවචනපදානීති පන්නරස පදානි වුත්තානි, ඡසු පන ඵලසමාපත්තිවාරෙසු පඤ්ච මූලපදානෙව වුත්තානි, තං කස්මාති චෙ? සඞ්ඛාරුපෙක්ඛාය තික්ඛභාවෙ සති කිලෙසප්පහානසමත්ථස්ස මග්ගස්ස සබ්භාවතො තස්සා තික්ඛභාවදස්සනත්ථං වෙවචනපදෙහි සහ දළ්හං කත්වා මූලපදානි වුත්තානි, ඵලස්ස <pb V=1.326/> නිරුස්සාහභාවෙන සන්තසභාවත්තා මග්ගායත්තත්තා ච මන්දභූතාපි සඞ්ඛාරුපෙක්ඛා ඵලස්ස පච්චයො හොතීති දස්සනත්ථං මූලපදානෙව වුත්තානීති වෙදිතබ්බානි।
bod:තත්ථ “සොතාපත්තිමග්ගපටිලාභත්ථායා”තිආදීසු චතූසු මග්ගවාරෙසු සුඤ්ඤතානිමිත්තප්පණිහිතමග්ගානං අඤ්ඤතරො වුත්තො। “සොතාපත්තිඵලසමාපත්තත්ථායා”තිආදීසු චතූසු ඵලවාරෙසු පන අප්පණිහිතඵලසමාපත්ති වෙදිතබ්බා। කස්මා? සුඤ්ඤතවිහාරසමාපත්තත්ථාය අනිමිත්තවිහාරසමාපත්තත්ථායාති ඉතරාසං ද්වින්නං ඵලසමාපත්තීනං විසුං වුත්තත්තා। අනිච්චානුපස්සනාවුට්ඨානවසෙන හි අනිමිත්තමග්ගො, තථෙව ඵලසමාපත්තිකාලෙ අනිමිත්තඵලසමාපත්ති, දුක්ඛානුපස්සනාවුට්ඨානවසෙන අප්පණිහිතමග්ගඵලසමාපත්තියො, අනත්තානුපස්සනාවුට්ඨානවසඑන සුඤ්ඤතමග්ගඵලසමාපත්තියො සුත්තන්තනයෙන වෙදිතබ්බා। එවඤ්ච කත්වා සුඤ්ඤතාදිවිමොක්ඛවසෙන මග්ගුප්පත්තිහෙතුභූතා චතස්සො, තථා අප්පණිහිතඵලසමාපත්තියා චතස්සො, සුඤ්ඤතවිහාරඅනිමිත්තවිහාරවසෙන ද්වෙති දස සඞ්ඛාරුපෙක්ඛාවිපස්සනාපඤ්ඤා වුත්තා, සමථසඞ්ඛාරුපෙක්ඛා පන අප්පනාවීථියා ආසන්නපුබ්බභාගෙ බලප්පත්තං භාවනාමයඤාණං।
bod:යා පන “යස්මිං සමයෙ කාමාවචරං කුසලං චිත්තං උප්පන්නං හොති උපෙක්ඛාසහගත”න්ති (ධ॰ ස॰ 150) එවමාගතා අදුක්ඛමසුඛසඤ්ඤිතා උපෙක්ඛා, අයං <b>වෙදනුපෙක්ඛා</b> නාම।
bod:යා “යදත්ථි යං භූතං, තං පජහති, උපෙක්ඛං පටිලභතී”ති (ම॰ නි॰ 3.71; අ॰ නි॰ 7.55) එවමාගතා විචිනනෙ මජ්ඣත්තභූතා උපෙක්ඛා, අයං <b>විපස්සනුපෙක්ඛා</b> නාම।
bod:තත්ථ <pb M=1.373/> <b>යදත්ථි යං භූත</b>න්ති ඛන්ධපඤ්චකං, තං මුඤ්චිතුකම්යතාඤාණෙන පජහති। <b>උපෙක්ඛං පටිලභතී</b>ති දිට්ඨසොවත්තිකත්තයස්ස සප්පස්ස ලක්ඛණවිචිනනෙ විය දිට්ඨලක්ඛණත්තයස්ස ඛන්ධපඤ්චකස්ස සඞ්ඛාරලක්ඛණවිචිනනෙ උපෙක්ඛං පටිලභතීති අත්ථො।
bod:යා පන ඡන්දාදීසු යෙවාපනකෙසු ආගතා සහජාතානං සමප්පවත්තිහෙතුභූතා උපෙක්ඛා, අයං <b>තත්රමජ්ඣත්තුපෙක්ඛා</b> නාම।
bod:යා “උපෙක්ඛකො ච විහරතී”ති (දී॰ නි॰ 1.230; ධ॰ ස॰ 163) එවමාගතා අග්ගසුඛෙපි තස්මිං අපක්ඛපාතජනනී උපෙක්ඛා, අයං <b>ඣානුපෙක්ඛා</b> නාම।
bod:යා <pb V=1.327/> පන “උපෙක්ඛාසතිපාරිසුද්ධිං චතුත්ථං ඣාන”න්ති (දී॰ නි॰ 1.232; ධ॰ ස॰ 165) එවමාගතා සබ්බපච්චනීකපරිසුද්ධා පච්චනීකවූපසමනෙපි අබ්යාපාරභූතා උපෙක්ඛා, අයං <b>පාරිසුද්ධුපෙක්ඛා</b> නාම।
bod:තත්ථ ඡළඞ්ගුපෙක්ඛා ච බ්රහ්මවිහාරුපෙක්ඛා ච බොජ්ඣඞ්ගුපෙක්ඛා ච තත්රමජ්ඣත්තුපෙක්ඛා ච ඣානුපෙක්ඛා ච පාරිසුද්ධුපෙක්ඛා ච අත්ථතො එකා තත්රමජ්ඣත්තුපෙක්ඛාව හොති। තෙන තෙන අවත්ථාභෙදෙන පනස්සා අයං භෙදො එකස්සපි සතො සත්තස්ස කුමාරයුවථෙරසෙනාපතිරාජාදිවසෙන භෙදො විය। තස්මා තාසු යත්ථ ඡළඞ්ගුපෙක්ඛා, න තත්ථ බොජ්ඣඞ්ගුපෙක්ඛාදයො। යත්ථ වා පන බොජ්ඣඞ්ගුපෙක්ඛා, න තත්ථ ඡළඞ්ගුපෙක්ඛාදයො හොන්තීති වෙදිතබ්බා। යථා චෙතාසං අත්ථතො එකීභාවො, එවං සඞ්ඛාරුපෙක්ඛාවිපස්සනුපෙක්ඛානම්පි। පඤ්ඤා එව හි සා කිච්චවසෙන ද්විධා භින්නා। යථා හි පුරිසස්ස සායං ගෙහං පවිට්ඨං සප්පං අජපදදණ්ඩං ගහෙත්වා පරියෙසමානස්ස තං ථුසකොට්ඨකෙ නිපන්නං දිස්වා “සප්පො නු ඛො, නො”ති අවලොකෙන්තස්ස සොවත්තිකත්තයං දිස්වා නිබ්බෙමතිකස්ස “සප්පො, න සප්පො”ති විචිනනෙ මජ්ඣත්තතා හොති, එවමෙව යා ආරද්ධවිපස්සකස්ස විපස්සනාඤාණෙන ලක්ඛණත්තයෙ දිට්ඨෙ සඞ්ඛාරානං අනිච්චභාවාදිවිචිනනෙ මජ්ඣත්තතා උප්පජ්ජති, අයං <b>විපස්සනුපෙක්ඛා</b>। යථා පන තස්ස පුරිසස්ස අජපදෙන දණ්ඩෙන ගාළ්හං සප්පං ගහෙත්වා “කින්තාහං ඉමං සප්පං අවිහෙඨෙන්තො අත්තානඤ්ච ඉමිනා අඩංසාපෙන්තො මුඤ්චෙය්ය”න්ති මුඤ්චනාකාරමෙව පරියෙසතො ගහණෙ මජ්ඣත්තතා හොති, එවමෙව යා ලක්ඛණත්තයස්ස දිට්ඨත්තා ආදිත්තෙ විය තයො භවෙ පස්සතො සඞ්ඛාරග්ගහණෙ <pb M=1.374/> මජ්ඣත්තතා, අයං <b>සඞ්ඛාරුපෙක්ඛා</b>। ඉති විපස්සනුපෙක්ඛාය සිද්ධාය සඞ්ඛාරුපෙක්ඛාපි සිද්ධාව හොති। ඉමිනා පනෙසා විචිනනගහණෙසු මජ්ඣත්තසඞ්ඛාතෙන කිච්චෙන ද්විධා භින්නා। වීරියුපෙක්ඛා පන වෙදනුපෙක්ඛා ච අඤ්ඤමඤ්ඤඤ්ච අවසෙසාහි ච අත්ථතො භින්නා එවාති।
bod:ඉමාසං පන දසන්නම්පි උපෙක්ඛානං භූමිපුග්ගලාදිවසෙන විභාගො තත්ථ තත්ථ වුත්තනයෙනෙව වෙදිතබ්බොති දස්සෙන්තො ආහ <b>“එවමයං දසවිධාපී”</b>තිආදි। තත්ථ <b>භූමිපුග්ගලචිත්තාරම්මණතො</b>ති “ඡළඞ්ගුපෙක්ඛා කාමාවචරා, බ්රහ්මවිහාරුපෙක්ඛා රූපාවචරා”ති එවමාදිනා <b>භූමිතො</b>। “ඡළඞ්ගුපෙක්ඛා ඛීණාසවස්සෙව, බ්රහ්මවිහාරුපෙක්ඛා තිණ්ණම්පි පුථුජ්ජනසෙක්ඛාසෙක්ඛාන”න්ති එවමාදිනා <b>පුග්ගලතො</b>। “ඡළඞ්ගුපෙක්ඛා සොමනස්සුපෙක්ඛාසහගතචිත්තසම්පයුත්තා”තිආදිනා <b>චිත්තතො</b>। “ඡළඞ්ගුපෙක්ඛා ඡළාරම්මණා, බ්රහ්මවිහාරුපෙක්ඛා ධම්මාරම්මණා”තිආදිනා <b>ආරම්මණතො</b>। <b>ඛන්ධසඞ්ගහඑකක්ඛණකුසලත්තිකසඞ්ඛෙපවසෙනා</b>ති “වෙදනුපෙක්ඛා වෙදනාක්ඛන්ධෙන සඞ්ගහිතා, ඉතරා නව සඞ්ඛාරක්ඛන්ධෙනා”ති <b>ඛන්ධසඞ්ගහවසෙන</b>। ඡළඞ්ගුපෙක්ඛා බ්රහ්මවිහාරබොජ්ඣඞ්ගඣානපාරිසුද්ධිතත්රමජ්ඣත්තුපෙක්ඛා <pb V=1.328/> ච අත්ථතො එකා, තස්මා එකක්ඛණෙ තාසු එකාය සති න ඉතරා, තථා සඞ්ඛාරුපෙක්ඛාවිපස්සනුපෙක්ඛාපි වෙදිතබ්බා, වෙදනාවීරියුපෙක්ඛානං එකක්ඛණෙ සියා උප්පත්තීති එවං <b>එකක්ඛණවසෙන</b>। ඡළඞ්ගුපෙක්ඛා අබ්යාකතා, බ්රහ්මවිහාරුපෙක්ඛා කුසලාබ්යාකතා, තථා සෙසා, වෙදනුපෙක්ඛා පන සියා අකුසලාපීති එවං <b>කුසලත්තිකවසෙන</b>। දසපෙතා සඞ්ඛෙපතො චත්තාරොව ධම්මා වීරියවෙදනාතත්රමජ්ඣත්තතාඤාණවසෙනාති එවං <b>සඞ්ඛෙපවසෙන</b>।
bod:ඉදානි ඉධාධිප්පෙතාය ඣානුපෙක්ඛාය ලක්ඛණාදිං නිද්ධාරෙත්වා දස්සෙන්තො ආහ <b>“ලක්ඛණාදිතො පනා”</b>තිආදි। තත්ථ <b>අනාභොගරසා</b>ති පණීතසුඛෙපි තස්මිං අවනතිපටිපක්ඛකිච්චාති අත්ථො। <b>අබ්යාපාරපච්චුපට්ඨානා</b>ති සතිපි සුඛපාරමිප්පත්තියං තස්මිං සුඛෙ අබ්යාවටා හුත්වා පච්චුපතිට්ඨති, සම්පයුත්තානං වා තත්ථ අබ්යාපාරං පච්චුපට්ඨපෙතීති අත්ථො। සම්පයුත්තධම්මානං ඛොභං උප්පිලවඤ්ච ආවහන්තෙහි විතක්කාදීහි අභිභූතත්තා අපරිබ්යත්තං තත්ථ තත්රමජ්ඣත්තතාය කිච්චං, තදභාවතො ඉධ පරිබ්යත්තන්ති ආහ <b>“අපරිබ්යත්තකිච්චතො”</b>ති। තෙනෙවාහ “අපරිබ්යත්තං හී”තිආදි।
bod:<b>ඉදානි</b> <pb M=1.375/> <b>සතො ච සම්පජානො</b>ති එත්ථ “වුච්චතී”ති අජ්ඣාහරිතබ්බං। <b>සරතී</b>ති ඉමිනා “සතො”ති පදස්ස කත්තුසාධනතමාහ। <b>සම්පජානාතී</b>ති සම්මදෙව පජානාති। <b>පුග්ගලෙනා</b>ති පුග්ගලාධිට්ඨානෙන। සරණං චින්තනං උපට්ඨානං ලක්ඛණමෙතිස්සාති <b>සරණලක්ඛණා</b>। සම්මුස්සනපටිපක්ඛො අසම්මුස්සනං කිච්චං එතිස්සාති <b>අසම්මුස්සනරසා</b>। කිලෙසෙහි ආරක්ඛා හුත්වා පච්චුපතිට්ඨති, තතො වා ආරක්ඛං පච්චුපට්ඨපෙතීති <b>ආරක්ඛපච්චුපට්ඨානා</b>। අසම්මුය්හනං සම්මදෙව පජානනං, සම්මොහපටිපක්ඛො වා අසම්මොහො ලක්ඛණමෙතස්සාති <b>අසම්මොහලක්ඛණං। තීරණං</b> කිච්චස්ස පාරගමනං। <b>පවිචයො</b> වීමංසා। කාමං උපචාරජ්ඣානාදිං උපාදාය පඨමදුතියජ්ඣානානිපි සුඛුමානෙව, ඉමං පන උපරිමජ්ඣානං උපාදාය <b>“ඔළාරිකත්තා පන තෙසං ඣානාන”</b>න්ති වුත්තං, සා ච ඔළාරිකතා විතක්කාදිථූලඞ්ගතාය වෙදිතබ්බා। කෙචි “බහුචෙතසිකතායා”ති ච වදන්ති। <b>භූමියං විය පුරිසස්සා</b>ති පුරිසස්ස භූමියං ගති වියාති වුත්තං හොති। <b>ගති සුඛා හොතී</b>ති තෙසු ඣානෙසු ගති සුඛා හොති। <b>අබ්යත්තං තත්ථ සතිසම්පජඤ්ඤකිච්ච</b>න්ති “ඉදං නාම දුක්කරං කරීයතී”ති වත්තබ්බස්ස අභාවතො වුත්තං। <b>ඔළාරිකඞ්ගප්පහානෙන පන සුඛුමත්තා</b>ති අයමත්ථො කාමං දුතියජ්ඣානෙපි සම්භවති, තථාපි යෙභුය්යෙන අවිප්පයොගීභාවෙන වත්තමානෙසු පීතිසුඛෙසු පීතිසඞ්ඛාතස්ස ඔළාරිකඞ්ගස්ස පහානෙන සුඛුමතාය ඉධ සාතිසයො සතිපඤ්ඤාබ්යාපාරොති වුත්තං <b>“පුරිසස්සා”</b>තිආදි। ධෙනුං පිවතීති <b>ධෙනුපගො,</b> ධෙනුයා ඛීරං පිවන්තොති වුත්තං හොති। <b>පුනදෙව පීතිං උපගච්ඡෙය්යා</b>ති හානභාගියං ඣානං සියා <pb V=1.329/>, දුතියජ්ඣානමෙව සම්පජ්ජෙය්යාති අත්ථො। තෙනාහ <b>“පීතිසම්පයුත්තමෙව සියා”</b>ති। <b>ඉදඤ්ච අතිමධුරං සුඛ</b>න්ති තතියජ්ඣානෙ සුඛං සන්ධායාහ, අතිමධුරතා චස්ස පහාසොදග්යසභාවාය පීතියා අභාවෙනෙව වෙදිතබ්බා। <b>ඉද</b>න්ති “සතො සම්පජානො”ති පදද්වයං।
bod:<b>සුඛඤ්ච කායෙන පටිසංවෙදෙසි</b>න්ති එත්ථ කථමාභොගෙන විනා සුඛපටිසංවෙදනාති ආහ <b>“කිඤ්චාපී”</b>තිආදි। යස්මා තස්ස නාමකායෙන සම්පයුත්තං සුඛං, තස්මා එතමත්ථං දස්සෙන්තො “සුඛඤ්ච කායෙන පටිසංවෙදෙසි”න්ති ආහාති යොජෙතබ්බං। අයං පනෙත්ථ සඞ්ඛෙපත්ථො – “සුඛං වෙදයාමී”ති එවමාභොගෙ අසතිපි නාමකායෙන චෙතසිකසුඛං, කායිකසුඛහෙතුරූපසමුට්ඨාපනෙන <pb M=1.376/> කායිකසුඛඤ්ච ඣානසමඞ්ගී පටිසංවෙදෙතීති වුච්චතීති। <b>තස්සා</b>ති ඣානසමඞ්ගිනො। <b>යං වා ත</b>න්ති යං වා තං යථාවුත්තං නාමකායසම්පයුත්තං සුඛං। <b>තංසමුට්ඨානෙනා</b>ති තතො සමුට්ඨිතෙන අතිපණීතෙන රූපෙන අස්ස ඣානසමඞ්ගිනො රූපකායො යස්මා ඵුටො, තස්මා එතමත්ථං දස්සෙන්තොති සම්බන්ධිතබ්බං। <b>යස්සා</b>ති රූපකායස්ස। <b>ඵුටත්තා</b>ති බ්යාපිතත්තාති අත්ථො। යථා හි උදකෙන ඵුට්ඨසරීරස්ස තාදිසෙ ඵොට්ඨබ්බෙ ඵුට්ඨෙ සුඛං උප්පජ්ජති, එවං එතෙහි ඣානචිත්තසමුට්ඨිතෙහි රූපෙහි ඵුට්ඨසරීරස්ස। <b>ඣානා වුට්ඨිතොපී</b>ති ඣානම්හා වුට්ඨිතොපි। <b>සුඛං පටිසංවෙදෙය්යා</b>ති චිත්තසමුට්ඨිතරූපෙහි අවසෙසතිසමුට්ඨිතරූපසඞ්ඝට්ටනෙන උප්පන්නකායවිඤ්ඤාණෙන කායිකං සුඛං පටිසංවෙදෙය්ය। <b>එතමත්ථ</b>න්ති වුත්තනයෙන චෙතසිකකායිකසුඛපටිසංවෙදනසඞ්ඛාතං අත්ථං।
bod:<b>ය</b>න්ති හෙතුඅත්ථෙ නිපාතො, යස්මාති අත්ථො। තෙනාහ <b>“යංඣානහෙතූ”</b>ති। <b>ආචික්ඛන්තී</b>තිආදීනි පදානි කිත්තනත්ථානීති අධිප්පායෙනාහ <b>“පසංසන්තීති අධිප්පායො”</b>ති। <b>කින්තී</b>ති පසංසනාකාරපුච්ඡා। <b>සුඛපාරමිප්පත්තෙ</b>ති සුඛස්ස පරමං පරියන්තං පත්තෙ। <b>සුඛාභිසඞ්ගෙනා</b>ති සුඛස්මිං ආලයෙන। එදිසෙසු ඨානෙසු සතිග්ගහණෙනෙව සම්පජඤ්ඤම්පි ගහිතං හොතීති ඉධ පාළියං සතියා එව ගහිතත්තා එවං උපට්ඨිතස්සතිතාය සතිමා ඉච්චෙව වුත්තං, සම්පජානොති හෙට්ඨා වුත්තත්තා වා। <b>අසංකිලිට්ඨ</b>න්ති කිලෙසෙහි අසම්මිස්සත්තා අසංකිලිට්ඨං। ඣානක්ඛණෙ නිප්පරියායතො චෙතසිකසුඛමෙව ලබ්භතීති <b>“සුඛං නාමකායෙන පටිසංවෙදෙතී”</b>ති වුත්තං। <b>තතියන්ති ගණනානුපුබ්බතො තතිය</b>න්තිආදි හෙට්ඨා වුත්තනයානුසාරෙන වෙදිතබ්බං।
cen:තතියජ්ඣානකථා නිට්ඨිතා।
sub:චතුත්ථජ්ඣානකථා
bod:<b>“පුබ්බෙවා”</b>ති <pb V=1.330/> වුත්තත්තා <b>“කදා පන නෙසං පහානං හොතී”</b>ති චොදනං සමුට්ඨාපෙත්වා ආහ <b>“චතුන්නං ඣානානං උපචාරක්ඛණෙ”</b>ති। එවං වෙදිතබ්බන්ති සම්බන්ධො। <b>පහානක්කමෙන අවුත්තාන</b>න්ති එත්ථ <b>පහානක්කමො</b> නාම පහායකධම්මානං උප්පත්තිපටිපාටි। තෙන පන වුච්චමානෙ “දුක්ඛං දොමනස්සං සුඛං සොමනස්ස”න්ති වත්තබ්බං සියා, කස්මා ඉතො අඤ්ඤථා වචනන්ති ආහ <b>“ඉන්ද්රියවිභඞ්ගෙ”</b>තිආදි <pb M=1.377/>। <b>උද්දෙසක්කමෙනා</b>ති “සුඛින්ද්රියං දුක්ඛින්ද්රියං සොමනස්සින්ද්රියං දොමනස්සින්ද්රිය”න්ති එවං පවත්තඋද්දෙසක්කමෙන।
bod:අථ කස්මා ඣානෙස්වෙව නිරොධො වුත්තොති සම්බන්ධො। <b>කත්ථ චුප්පන්නං දුක්ඛින්ද්රිය</b>න්ති අත්තනො පච්චයෙහි උප්පන්නං අවික්ඛම්භිතං දුක්ඛින්ද්රියං। <b>කත්ථ ච අපරිසෙසං නිරුජ්ඣතී</b>ති නිරොධට්ඨානං නිරොධකාරණං පුච්ඡති। තෙන <b>කත්ථා</b>ති පුච්ඡාය <b>එත්ථා</b>ති විස්සජ්ජනෙපි හෙතුම්හි භුම්මවචනං දට්ඨබ්බං। ඣානානුභාවනිමිත්තඤ්හි අනුප්පජ්ජන්තං දුක්ඛින්ද්රියං අපරිසෙසං නිරුජ්ඣතීති වුත්තං। <b>අතිසයනිරොධො</b> සුට්ඨු පහානං උජුපටිපක්ඛෙන වූපසමො। <b>නිරොධො</b> පහානමත්තං। <b>නානාවජ්ජනෙ</b>ති යෙන ආවජ්ජනෙන අප්පනාවීථි, තතො භින්නාවජ්ජනෙ අනෙකාවජ්ජනෙ වා। අප්පනාවීථියඤ්හි උපචාරො එකාවජ්ජනො, ඉතරො අනෙකාවජ්ජනො අනෙකක්ඛත්තුං පවත්තනතො। විසමනිසජ්ජාය උප්පන්නකිලමථො <b>විසමාසනුපතාපො। පීතිඵරණෙනා</b>ති පීතියා ඵරණරසත්තා පීතිසමුට්ඨානානං වා පණීතරූපානං කායස්ස බ්යාපනතො වුත්තං। තෙනාහ <b>“සබ්බො කායො සුඛොක්කන්තො හොතී”</b>ති। පණීතරූපඵුට්ඨසරීරස්ස සුඛොක්කන්තකායත්තා කුතො දුක්ඛුප්පත්ති විසමාසනුපතාපාදිනාති ආහ <b>“පටිපක්ඛෙන අවිහතත්තා”</b>ති। <b>විතක්කවිචාරපච්චයෙපී</b>ති <b>පි</b>-සද්දො අට්ඨානප්පයුත්තො, සො “පහීනස්සා”ති එත්ථ ආනෙත්වා සම්බන්ධිතබ්බො। <b>පහීනස්සපි දොමනස්සින්ද්රියස්සා</b>ති ඉදඤ්ච “සියා උප්පත්තී”ති ඉමිනා සම්බන්ධිතබ්බං। <b>එත</b>න්ති දොමනස්සින්ද්රියං। “උප්පජ්ජතී”ති ඉමිනා සම්බන්ධො। “තස්ස මය්හං අතිචිරං විතක්කයතො විචාරයතො කායොපි කිලමි, චිත්තම්පි ඌහඤ්ඤී”ති වචනතො කායචිත්තඛෙදානං විතක්කවිචාරපච්චයතා වෙදිතබ්බා। <b>විතක්කවිචාරභාවෙ</b>ති එත්ථ “උප්පජ්ජති දොමනස්සින්ද්රිය”න්ති ආනෙත්වා සම්බන්ධිතබ්බං। <b>තත්ථස්ස සියා උප්පත්තී</b>ති තත්ථ දුතියජ්ඣානූපචාරෙ අස්ස පහීනස්සපි දොමනස්සින්ද්රියස්ස උප්පත්ති භවෙය්ය।
bod:එත්ථ ච යදෙකෙ වදන්ති “තත්ථස්ස සියා උප්පත්තීති වදන්තෙන ඣානලාභීනම්පි දොමනස්සුප්පත්ති අත්ථීති දස්සිතං හොති, තෙන ච අනීවරණසභාවො ලොභො විය දොසොපි අත්ථීති <pb V=1.331/> දීපෙති। න හි දොසෙන විනා දොමනස්සං පවත්තති, න චෙත්ථ පට්ඨානපාළියා විරොධො චින්තෙතබ්බො। යස්මා තත්ථ පරිහීනජ්ඣානං ආරම්මණං කත්වා පවත්තමානං දොමනස්සං දස්සිතං, අපරිහීනජ්ඣානං ආරම්මණං කත්වා උප්පජ්ජමානස්ස දොමනස්සස්ස අසම්භවතො ඣානලාභීනං සබ්බසො දොමනස්සං නුප්පජ්ජතීති ච න සක්කා <pb M=1.378/> වත්තුං අට්ඨසමාපත්තිලාභිනො අපි තස්ස උප්පන්නත්තා, න හෙව ඛො සො පරිහීනජ්ඣානො අහොසී”ති, තං අයුත්තං අනීවරණසභාවස්ස දොමනස්සස්ස අභාවතො। යදි සියා, රූපාරූපාවචරසත්තානම්පි උප්පජ්ජෙය්ය, න ච උප්පජ්ජති। තථා හි ආරුප්පෙ කාමච්ඡන්දනීවරණං පටිච්ච ථිනමිද්ධනීවරණං උද්ධච්චනීවරණං අවිජ්ජානීවරණන්තිආදීසු බ්යාපාදකුක්කුච්චනීවරණානි අනුද්ධටානි, න චෙත්ථ අනීවරණතාපරියායො කාමච්ඡන්දාදීනම්පි අනීවරණානංයෙව නීවරණසදිසතාය නීවරණපරියායස්ස වුත්තත්තා। යං පන වුත්තං “අට්ඨසමාපත්තිලාභිනො අපි තස්ස උප්පන්නත්තා”ති, තම්පි අකාරණං උප්පජ්ජමානෙන ච දොමනස්සෙන ඣානතො පරිහායනතො। ලහුකෙන පන පච්චයෙන පරිහීනං තාදිසා නං අප්පකසිරෙනෙව පටිපාකතිකං කරොන්තීති දට්ඨබ්බං। “තත්ථස්ස සියා උප්පත්තී”ති ඉදං පන පරිකප්පනවචනං උපචාරක්ඛණෙ දොමනස්සස්ස අප්පහීනභාවදස්සනත්ථං। තථා හි වුත්තං <b>“න ත්වෙව අන්තොඅප්පනාය”</b>න්ති। යදි පන තදා දොමනස්සං උප්පජ්ජෙය්ය, පඨමජ්ඣානම්පිස්ස පරිහීනමෙවාති දට්ඨබ්බං। පහීනම්පි සොමනස්සින්ද්රියං පීති විය න දූරෙති කත්වා <b>“ආසන්නත්තා”</b>ති වුත්තං। නානාවජ්ජනූපචාරෙ පහීනම්පි පහානඞ්ගං පටිපක්ඛෙන අවිහතත්තා අන්තරන්තරා උප්පජ්ජෙය්ය වාති ඉමමත්ථං දස්සෙන්තො <b>“අප්පනාප්පත්තායා”</b>තිආදිමාහ। තාදිසාය ආසෙවනාය ඉච්ඡිතබ්බත්තා යථා මග්ගවීථිතො පුබ්බෙ ද්වෙ තයො ජවනවාරා සදිසානුපස්සනාව පවත්තන්ති, එවමිධාපි අප්පනාවාරතො පුබ්බෙ ද්වෙ තයො ජවනවාරා උපෙක්ඛාසහගතාව පවත්තන්තීති වදන්ති।
bod:<b>සමාහරී</b>ති සමානෙසි, සඞ්ගහෙත්වා අභාසීති අත්ථො। <b>සුඛුමා</b>ති සුඛදුක්ඛානි විය අනොළාරිකත්තා අවිභූතතාය සුඛුමා, තතො එව අනුමිනිතබ්බසභාවත්තා <b>දුබ්බිඤ්ඤෙය්යා। දුට්ඨස්සා</b>ති දුට්ඨපයොගස්ස, දුද්දමස්සාති අත්ථො। <b>සක්කා හොති එසා ගාහයිතු</b>න්ති අඤ්ඤාපොහනනයෙන සක්කා ගාහයිතුන්ති අධිප්පායො। <b>අදුක්ඛමසුඛාය චෙතොවිමුත්තියා</b>ති ඉදමෙව චතුත්ථං ඣානං දට්ඨබ්බං। <b>පච්චයදස්සනත්ථ</b>න්ති අධිගමස්ස උපායභූතපච්චයදස්සනත්ථං। තෙනාහ <b>“දුක්ඛප්පහානාදයො හි තස්සා පච්චයා”</b>ති। <b>දුක්ඛප්පහානාදයො</b>ති ච සොපචාරා පඨමජ්ඣානාදයොවෙත්ථ අධිප්පෙතා। <b>පහීනාති වුත්තා</b>ති “පඤ්චන්නං ඔරම්භාගියානං සංයොජනානං පරික්ඛයා”ති (ම॰ නි॰ 3.147; සං॰ නි॰ 5.1021) වුත්තත්තා। <b>එතා</b>ති සුඛාදයො වෙදනා। <b>සුඛං</b> <pb M=1.379/> <b>සොමනස්සස්ස පච්චයො</b>ති වසනගන්ධාලෙපනපුප්ඵාභරණසමාලෙපනාදිනිබ්බත්තං කායිකසුඛං <pb V=1.332/> සොමනස්සස්ස පච්චයො। “සුඛාය ඛො, ආවුසො විසාඛ වෙදනාය, රාගානුසයො අනුසෙතී”ති (ම॰ නි॰ 1.465) වචනතො ආහ <b>“සොමනස්සං රාගස්ස පච්චයො”</b>ති। “දුක්ඛාය ඛො, ආවුසො විසාඛ, වෙදනාය පටිඝානුසයො අනුසෙතී”ති වචනතො වුත්තං <b>“දොමනස්සං දොසස්ස පච්චයො”</b>ති। <b>සුඛාදිඝාතෙනා</b>ති සුඛාදීනං පහානෙන।
bod:<b>අදුක්ඛමසුඛ</b>න්ති එත්ථ න දුක්ඛන්ති අදුක්ඛං, දුක්ඛවිදූරං। යස්මා තත්ථ දුක්ඛං නත්ථි, තස්මා වුත්තං <b>“දුක්ඛාභාවෙනා”</b>ති। <b>අසුඛ</b>න්ති එත්ථාපි එසෙව නයො। <b>එතෙනා</b>ති දුක්ඛසුඛපටික්ඛෙපවචනෙන। <b>පටිපක්ඛභූත</b>න්ති ඉදං ඉධ තතියවෙදනාය දුක්ඛාදීනං සමතික්කමවසෙන පත්තබ්බත්තා වුත්තං, න කුසලාකුසලානං විය උජුවිපච්චනීකතාය। <b>ඉට්ඨානිට්ඨවිපරීතානුභවනලක්ඛණා</b>ති ඉට්ඨානිට්ඨවිපරීතස්ස මජ්ඣත්තාරම්මණස්ස, ඉට්ඨානිට්ඨවිපරීතං වා මජ්ඣත්තාකාරෙන අනුභවනලක්ඛණා। තතො එව <b>මජ්ඣත්තරසා। අවිභූතපච්චුපට්ඨානා</b>ති සුඛදුක්ඛානි විය න විභූතාකාරා පිට්ඨිපාසාණෙ මිගගතමග්ගො විය තෙහි අනුමාතබ්බාවිභූතාකාරොපට්ඨානා। සුඛනිරොධො නාම ඉධ චතුත්ථජ්ඣානූපචාරො, සො පදට්ඨානං එතිස්සාති <b>සුඛනිරොධපදට්ඨානා। උපෙක්ඛාසතිපාරිසුද්ධි</b>න්ති පුරිමපදෙ උත්තරපදලොපෙනෙතං සමාසපදන්ති ආහ <b>“උපෙක්ඛාය ජනිතසතිපාරිසුද්ධි”</b>න්ති। සබ්බපච්චනීකධම්මපරිසුද්ධාය පච්චනීකසමනෙපි අබ්යාවටාය පාරිසුද්ධුපෙක්ඛාය වත්තමානාය චතුත්ථජ්ඣානෙ සති සම්පහංසනපඤ්ඤා විය සුපරිසුද්ධා සුවිසදා ච හොතීති ආහ <b>“සතියා පාරිසුද්ධි, සා උපෙක්ඛාය කතා න අඤ්ඤෙනා”</b>ති। යදි තත්රමජ්ඣත්තතා ඉධ “උපෙක්ඛා”ති අධිප්පෙතා, කථං සතියෙව පාරිසුද්ධාති වුත්තාති ආහ <b>“න කෙවල”</b>න්තිආදි। <b>සතිසීසෙනා</b>ති සතිං උත්තමඞ්ගං කත්වා, පධානං කත්වාති වුත්තං හොති।
bod:එවමපි කස්මා ඉධෙව සති “උපෙක්ඛාසතිපාරිසුද්ධී”ති වුත්තාති අනුයොගං සන්ධාය <b>“තත්ථ කිඤ්චාපී”</b>තිආදි වුත්තං। තත්ථ හෙට්ඨා තීසු ඣානෙසු විජ්ජමානායපි තත්රමජ්ඣත්තතාය පච්චනීකාභිභවනතො සහායපච්චයවෙකල්ලතො ච අපාරිසුද්ධි, තථා තංසම්පයුත්තානං තදභාවතො ඉධ පාරිසුද්ධීති ඉමමත්ථං උපමාවසෙන දස්සෙතුං <b>“යථා පනා”</b>තිආදි වුත්තං। <b>සූරියප්පභාභිභවා</b>ති සූරියප්පභාය අභිභුය්යමානත්තා। අතික්ඛතාය චන්දලෙඛා <pb M=1.380/> විය රත්තිපි සොම්මසභාවා සභාගාය රත්තියමෙව ච චන්දලෙඛා සමුජ්ජලතීති සා තස්සා සඞ්ගය්හතීති දස්සෙන්තො <b>“සොම්මභාවෙන ච අත්තනො උපකාරකත්තෙන වා සභාගාය රත්තියා”</b>ති ආහ। සෙසමෙත්ථ උත්තානත්ථමෙව।
cen:චතුත්ථජ්ඣානකථා නිට්ඨිතා।
sub:පුබ්බෙනිවාසකථා
bod:12:රූපවිරාගභාවනාවසෙන <pb V=1.333/> පවත්තං චතුබ්බිධම්පි අරූපජ්ඣානං චතුත්ථජ්ඣානසඞ්ගහමෙවාති ආහ <b>“චත්තාරි ඣානානී”</b>ති। යුත්තං තාව චිත්තෙකග්ගතා භවොක්කමනත්ථතා විය විපස්සනාපාදකතාපි චතුන්නං ඣානානං සාධාරණාති තෙසං වසෙන “චත්තාරි ඣානානී”ති වචනං, අභිඤ්ඤාපාදකතා පන නිරොධපාදකතා ච චතුත්ථස්සෙව ඣානස්ස ආවෙණිකා, සා කථං චතුන්නං ඣානානං සාධාරණා වුත්තාති? පරම්පරාධිට්ඨානභාවතො। පදට්ඨානපදට්ඨානම්පි හි පදට්ඨානන්ත්වෙව වුච්චති, කාරණකාරණම්පි කාරණන්ති යථා “තිණෙහි භත්තං සිද්ධ”න්ති। එවඤ්ච කත්වා පයොජනනිද්දෙසෙ අට්ඨසමාපත්තිග්ගහණං සමත්ථිතං හොති। <b>චිත්තෙකග්ගතත්ථානී</b>ති ඉත්තසමාධත්ථානි, දිට්ඨධම්මසුඛවිහාරත්ථානීති අත්ථො। චිත්තෙකග්ගතාසීසෙන හි දිට්ඨධම්මසුඛවිහාරො වුත්තො, සුක්ඛවිපස්සකඛීණාසවවසෙන චෙතං වුත්තං। තෙනාහ <b>“එකග්ගචිත්තා සුඛං දිවසං විහරිස්සාමා”</b>ති। <b>භවොක්කමනත්ථානී</b>ති භවෙසු නිබ්බත්තිඅත්ථානි। සත්තාහං නිරොධසමාපත්තියා සමාපජ්ජනතො ආහ <b>“සත්තාහං අචිත්තකා හුත්වා”</b>ති। කස්මා පන සත්තාහමෙව නිරොධං සමාපජ්ජන්තීති? තථාකාලපරිච්ඡෙදකරණතො, තඤ්ච යෙභුය්යෙන ආහාරූපජීවීනං සත්තානං උපාදින්නකප්පවත්තස්ස එකදිවසං භුත්තාහාරස්ස සත්තාහමෙව යාපනතො।
bod:කා (විසුද්ධි॰ 2.867-868) පනායං නිරොධසමාපත්ති නාම, කෙ තං සමාපජ්ජන්ති, කෙ න සමාපජ්ජන්ති, කත්ථ සමාපජ්ජන්ති, කස්මා සමාපජ්ජන්ති, කථඤ්චස්සා සමාපජ්ජනං හොතීති? වුච්චතෙ – තත්ථ <b>කා පනායං නිරොධසමාපත්ති නාමා</b>ති යා අනුපුබ්බනිරොධවසෙන චිත්තචෙතසිකානං ධම්මානං අප්පවත්ති। <b>කෙ තං සමාපජ්ජන්ති</b> <pb M=1.381/>, <b>කෙ න සමාපජ්ජන්තී</b>ති සබ්බෙපි පුථුජ්ජනසොතාපන්නසකදාගාමිනො සුක්ඛවිපස්සකා ච අනාගාමිඅරහන්තො න සමාපජ්ජන්ති, අට්ඨසමාපත්තිලාභිනො පන අනාගාමිනො ඛීණාසවා ච සමාපජ්ජන්ති। <b>කත්ථ සමාපජ්ජන්තී</b>ති පඤ්චවොකාරභවෙ। කස්මා? අනුපුබ්බසමාපත්තිසබ්භාවතො। චතුවොකාරභවෙ පන පඨමජ්ඣානාදීනං උප්පත්තියෙව නත්ථි, තස්මා න සක්කා තත්ථ සමාපජ්ජිතුං। <b>කස්මා සමාපජ්ජන්තී</b>ති සඞ්ඛාරානං පවත්තිභෙදෙ උක්කණ්ඨිත්වා “දිට්ඨධම්මෙ අචිත්තකා හුත්වා නිරොධං නිබ්බානං පත්වා සුඛං විහරිස්සාමා”ති। <b>කථඤ්චස්සා සමාපජ්ජනං හොතී</b>ති සමථවිපස්සනාවසෙන උස්සක්කිත්වා කතපුබ්බකිච්චස්ස නෙවසඤ්ඤානාසඤ්ඤායතනං නිරොධයතො එවමස්සා සමාපජ්ජනං හොති। යො හි සමථවසෙනෙව උස්සක්කති, සො නෙවසඤ්ඤානාසඤ්ඤායතනසමාපත්තිං පත්වා තිට්ඨති। යොපි විපස්සනාවසෙනෙව උස්සක්කති, සො ඵලසමාපත්තිං පත්වා තිට්ඨති। යො පන උභයවසෙනෙව උස්සක්කිත්වා නෙවසඤ්ඤානාසඤ්ඤායතනං නිරොධෙති, සො තං සමාපජ්ජතීති අයමෙත්ථ සඞ්ඛෙපො।
bod:අයං <pb V=1.334/> පන විත්ථාරො – ඉධ භික්ඛු නිරොධං සමාපජ්ජිතුකාමො පඨමජ්ඣානං සමාපජ්ජිත්වා වුට්ඨාය තත්ථ සඞ්ඛාරෙ අනිච්චතො දුක්ඛතො අනත්තතො විපස්සති। විපස්සනා ච පනෙසා තිවිධා සඞ්ඛාරපරිග්ගණ්හනකවිපස්සනා ඵලසමාපත්තිවිපස්සනා නිරොධසමාපත්තිවිපස්සනාති। තත්ථ <b>සඞ්ඛාරපරිග්ගණ්හනකවිපස්සනා</b> මන්දා වා තික්ඛා වා මග්ගස්ස පදට්ඨානං හොතියෙව। <b>ඵලසමාපත්තිවිපස්සනා</b> තික්ඛාව වට්ටති මග්ගභාවනාසදිසා। <b>නිරොධසමාපත්තිවිපස්සනා</b> පන නාතිමන්දනාතිතික්ඛා වට්ටති, තස්මා එස නාතිමන්දාය නාතිතික්ඛාය විපස්සනාය තෙ සඞ්ඛාරෙ විපස්සති। තතො දුතියජ්ඣානං…පෙ॰… තතො විඤ්ඤාණඤ්චායතනං සමාපජ්ජිත්වා වුට්ඨාය තත්ථ සඞ්ඛාරෙ තථෙව විපස්සති। අථ ආකිඤ්චඤ්ඤායතනං සමාපජ්ජිත්වා වුට්ඨාය චතුබ්බිධං පුබ්බකිච්චං කරොති නානාබද්ධඅවිකොපනං සඞ්ඝපතිමානනං සත්ථුපක්කොසනං අද්ධානපරිච්ඡෙදන්ති।
bod:තත්ථ <b>නානාබද්ධඅවිකොපන</b>න්ති යං ඉමිනා භික්ඛුනා සද්ධිං එකාබද්ධං න හොති, නානාබද්ධං හුත්වා ඨිතං පත්තචීවරං වා මඤ්චපීඨං වා නිවාසගෙහං වා අඤ්ඤං වා පන යං කිඤ්චි පරික්ඛාරජාතං, තං යථා න විකුප්පති, අග්ගිඋදකවාතචොරඋන්දූරාදීනං වසෙන න විනස්සති, එවං අධිට්ඨාතබ්බං। තත්රිදං අධිට්ඨානවිධානං <pb M=1.382/> “ඉදඤ්චිදඤ්ච ඉමස්මිං සත්තාහබ්භන්තරෙ මා අග්ගිනා ඣායතු, මා උදකෙන වුය්හතු, මා වාතෙන විද්ධංසතු, මා චොරෙහි හරීයතු, මා උන්දූරාදීහි ඛජ්ජතූ”ති। එවං අධිට්ඨිතෙ තං සත්තාහං තස්ස න කොචි පරිස්සයො හොති, අනධිට්ඨහතො පන අග්ගිආදීහි නස්සති, ඉදං නානාබද්ධඅවිකොපනං නාම। යං පන එකාබද්ධං හොති නිවාසනපාරුපනං වා නිසින්නාසනං වා, තත්ථ විසුං අධිට්ඨානකිච්චං නත්ථි, සමාපත්තියෙව නං රක්ඛති।
bod:<b>සඞ්ඝපතිමානන</b>න්ති භික්ඛුසඞ්ඝස්ස පතිමානනං උදික්ඛනං, යාව සො භික්ඛු ආගච්ඡති, තාව සඞ්ඝකම්මස්ස අකරණන්ති අත්ථො। එත්ථ ච පතිමානනං එතස්ස න පුබ්බකිච්චං, පතිමානනාවජ්ජනං පන පුබ්බකිච්චං। තස්මා එවං ආවජ්ජිතබ්බං “සචෙ මයි සත්තාහං නිරොධං සමාපජ්ජිත්වා නිසින්නෙ සඞ්ඝො අපලොකනකම්මාදීසු කිඤ්චිදෙව කම්මං කත්තුකාමො හොති, යාව මං කොචි භික්ඛු ආගන්ත්වා න පක්කොසති, තාවදෙව වුට්ඨහිස්සාමී”ති। එවං කත්වා සමාපන්නො හි තස්මිං සමයෙ වුට්ඨහතියෙව। යො පන එවං න කරොති, සඞ්ඝො චෙ සන්නිපතිත්වා තං අපස්සන්තො “අසුකො භික්ඛු කුහි”න්ති පුච්ඡිත්වා “නිරොධං සමාපන්නො”ති වුත්තෙ කඤ්චි භික්ඛුං පෙසෙති “තං පක්කොසාහී”ති, අථස්ස තෙන භික්ඛුනා සවනූපචාරෙ ඨත්වා “සඞ්ඝො තං ආවුසො පතිමානෙතී”ති වුත්තමත්තෙයෙව වුට්ඨානං හොති। එවං ගරුකා හි සඞ්ඝස්ස ආණා නාම, තස්මා තං ආවජ්ජිත්වා යථා පඨමමෙව වුට්ඨාති, එවං සමාපජ්ජිතබ්බං।
bod:<b>සත්ථුපක්කොසන</b>න්ති <pb V=1.335/> ඉධාපි සත්ථුපක්කොසනාවජ්ජනමෙව ඉමස්ස පුබ්බකිච්චං, තස්මා තම්පි එවං ආවජ්ජිතබ්බං। සෙසං පුරිමනයෙනෙව වෙදිතබ්බං।
bod:<b>අද්ධානපරිච්ඡෙදො</b>ති ජීවිතද්ධානස්ස පරිච්ඡෙදො। ඉමිනා භික්ඛුනා අද්ධානපරිච්ඡෙදෙසු කුසලෙන භවිතබ්බං, “අත්තනො ආයුසඞ්ඛාරා සත්තාහං පවත්තිස්සන්ති න පවත්තිස්සන්තී”ති ආවජ්ජිත්වාව සමාපජ්ජිතබ්බං। සචෙ හි සත්තාහබ්භන්තරෙ නිරුජ්ඣනකෙ ආයුසඞ්ඛාරෙ අනාවජ්ජිත්වාව සමාපජ්ජති, තස්ස නිරොධසමාපත්ති මරණං පටිබාහිතුං න සක්කොති, අන්තොනිරොධෙ මරණස්ස නත්ථිතාය අන්තරාව සමාපත්තිතො වුට්ඨාති, තස්මා එතං ආවජ්ජිත්වාව සමාපජ්ජිතබ්බං। අවසෙසඤ්හි අනාවජ්ජිතුම්පි වට්ටති, ඉදං පන ආවජ්ජිතබ්බමෙවාති වුත්තං। සො එවං ආකිඤ්චඤ්ඤායතනං සමාපජ්ජිත්වා වුට්ඨාය ඉදං පුබ්බකිච්චං කත්වා නෙවසඤ්ඤානාසඤ්ඤායතනං සමාපජ්ජති, අථෙකං වා ද්වෙ වා චිත්තවාරෙ අතික්කමිත්වා අචිත්තකො හොති, නිරොධං ඵුසති <pb M=1.383/>। කස්මා පනස්ස ද්වින්නං චිත්තානං උපරි චිත්තානි න පවත්තන්තීති? නිරොධස්ස පයොගත්තා। ඉදඤ්හි ඉමස්ස භික්ඛුනො ද්වෙ සමථවිපස්සනාධම්මෙ යුගනද්ධෙ කත්වා අට්ඨසමාපත්තිආරොහනං අනුපුබ්බනිරොධස්ස පයොගො, න නෙවසඤ්ඤානාසඤ්ඤායතනසමාපත්තියාති නිරොධස්ස පයොගත්තා ද්වින්නං චිත්තානං උපරි චිත්තානි න පවත්තන්තීති।
bod:යස්මා බොධිසත්තෙන බොධිමණ්ඩුපසඞ්කමනතො පුබ්බෙපි චරිමභවෙ චතුත්ථජ්ඣානං නිබ්බත්තිතපුබ්බං, තදා පන තං නිබ්බත්තිතමත්තමෙව අහොසි, න විපස්සනාදිපාදකං। තස්මා “බොධිරුක්ඛමූලෙ නිබ්බත්තිත”න්ති තතො විසෙසෙත්වා වුත්තං। <b>විපස්සනාපාදක</b>න්ති විපස්සනාරම්භෙ විපස්සනාය පාදකං। <b>අභිඤ්ඤාපාදක</b>න්ති එත්ථාපි එසෙව නයො। බුද්ධානඤ්හි පඨමාරම්භෙ එව පාදකජ්ඣානෙන පයොජනං අහොසි, න තතො පරං උපරිමග්ගාධිගමඵලසමාපත්තිඅභිඤ්ඤාවළඤ්ජනාදිඅත්ථං। අභිසම්බොධිසමධිගමතො පට්ඨාය හි සබ්බං ඤාණසමාධිකිච්චං ආකඞ්ඛාමත්තපටිබද්ධමෙවාති। <b>සබ්බකිච්චසාධක</b>න්ති අනුපුබ්බවිහාරාදිසබ්බකිච්චසාධකං। <b>සබ්බලොකියලොකුත්තරගුණදායක</b>න්ති එත්ථ විපස්සනාභිඤ්ඤාපාදකත්තා එව චතුත්ථස්ස ඣානස්ස භගවතො සබ්බලොකියලොකුත්තරගුණදායකතා වෙදිතබ්බා। සබ්බඤ්ඤුතඤ්ඤාණපදට්ඨානඤ්හි මග්ගඤාණං තංපදට්ඨානඤ්ච සබ්බඤ්ඤුතඤ්ඤාණං අභිසම්බොධි, තදධිගමසමකාලමෙව ච භගවතො සබ්බෙ බුද්ධගුණා හත්ථගතා අහෙසුං, චතුත්ථජ්ඣානසන්නිස්සයො ච මග්ගාධිගමොති।
bod:“චතුත්ථං ඣානං උපසම්පජ්ජ විහාසි”න්ති වත්වා “සො”ති වුත්තත්තා ආහ <b>“සො අහ”</b>න්ති। <b>එවං සමාහිතෙ</b>ති එත්ථ <b>එවං</b>-සද්දො හෙට්ඨා ඣානත්තයාධිගමපටිපාටිසිද්ධස්ස චතුත්ථජ්ඣානසමාධානස්ස <pb V=1.336/> නිදස්සනත්ථොති ආහ <b>“එවන්ති චතුත්ථජ්ඣානක්කමනිදස්සනමෙත”</b>න්ති। චතුත්ථජ්ඣානස්ස තස්ස ච අධිගමමග්ගස්ස නිදස්සනං, යෙන සමාධානානුක්කමෙන චතුත්ථජ්ඣානසමාධි ලද්ධො, තදුභයනිදස්සනන්ති අත්ථො। තෙනාහ <b>“ඉමිනා…පෙ॰… වුත්තං හොතී”</b>ති। තත්ථ <b>ඉමිනා කමෙනා</b>ති ඉමිනා පඨමජ්ඣානාධිගමාදිනා කමෙන। යදිපි “එව”න්ති ඉදං ආගමනසමාධිනා සද්ධිං චතුත්ථජ්ඣානසමාධානං දීපෙති, සතිපාරිසුද්ධිසමාධි එව පන ඉද්ධියා අධිට්ඨානභාවතො පධානන්ති ආහ <b>“චතුත්ථජ්ඣානසමාධිනා සමාහිතෙ”</b>ති। සබ්බපච්චනීකධම්මුපක්කිලෙසපරිසුද්ධාය පච්චනීකසමනෙපි අබ්යාවටාය පාරිසුද්ධුපෙක්ඛාය වත්තමානාය <pb M=1.384/> චතුත්ථජ්ඣානං තංසම්පයුත්තා ච ධම්මා සුපරිසුද්ධා සුවිසදා ච හොන්ති, සතිසීසෙන පන තත්ථ දෙසනා කතාති ආහ <b>“උපෙක්ඛාසතිපාරිසුද්ධිභාවෙන පරිසුද්ධෙ”</b>ති, උපෙක්ඛාය ජනිතසතිපාරිසුද්ධිසම්භවෙනාති අත්ථො। පරිසුද්ධියා එව පච්චයවිසෙසෙන පවත්තිවිසෙසො පරියොදාතතා සුධන්තසුවණ්ණස්ස නිඝංසනෙන පභස්සරතා වියාති ආහ <b>“පරිසුද්ධත්තායෙව පරියොදාතෙ, පභස්සරෙති වුත්තං හොතී”</b>ති।
bod:<b>සුඛාදීනං පච්චයානං ඝාතෙනා</b>ති සුඛසොමනස්සානං දුක්ඛදොමනස්සානඤ්ච යථාක්කමං රාගදොසපච්චයානං වික්ඛම්භනෙන। “සුඛං සොමනස්සස්ස පච්චයො, සොමනස්සං රාගස්ස, දුක්ඛං දොමනස්සස්ස පච්චයො, දොමනස්සං දොසස්සා”ති වුත්තං। යථා රාගාදයො චෙතසො මලාසුචිභාවෙන “අඞ්ගණානී”ති වුච්චන්ති, එවං උපගන්ත්වා කිලෙසනට්ඨෙන උපක්කිලෙසාති ආහ <b>“අනඞ්ගණත්තා එව ච විගතුපක්කිලෙසෙ”</b>ති। තෙනාහ <b>“අඞ්ගණෙන හි චිත්තං උපක්කිලිස්සතී”</b>ති, විබාධීයති උපතාපීයතීති අත්ථො। <b>සුභාවිතත්තා</b>ති පගුණභාවාපාදනෙන සුට්ඨු භාවිතත්තා। තෙනාහ <b>“වසීභාවප්පත්තෙ”</b>ති, ආවජ්ජනාදිනා පඤ්චධා චුද්දසවිධෙන වා පරිදමනෙන වසං වත්තිතුං උපගතෙති අත්ථො। <b>වසෙ වත්තමානඤ්හි චිත්තං මුදූති වුච්චතී</b>ති වසෙ වත්තමානං චිත්තං පගුණභාවාපත්තියා සුපරිමද්දිතං විය චම්මං සුපරිකම්මකතා විය ච ලාඛා මුදූති වුච්චති। <b>කම්මක්ඛමෙ</b>ති විකුබ්බනාදිඉද්ධිකම්මක්ඛමෙ। <b>තදුභය</b>න්ති මුදුතාකම්මනියද්වයං।
bod:<b>නාහ</b>න්තිආදීසු (අ॰ නි॰ අට්ඨ॰ 1.1.1) <b>න</b>-කාරො පටිසෙධත්ථො। <b>අහ</b>න්ති සත්ථා අත්තානං නිද්දිසති। <b>භික්ඛවෙ</b>ති භික්ඛූ ආලපති। <b>අඤ්ඤ</b>න්ති ඉදානි වුච්චමානචිත්තතො අඤ්ඤං। <b>එකධම්මම්පී</b>ති එකම්පි සභාවධම්මං। න සමනුපස්සාමීති සම්බන්ධො। අයඤ්හෙත්ථ අත්ථො – අහං, භික්ඛවෙ, සබ්බඤ්ඤුතඤ්ඤාණෙන ඔලොකෙන්තොපි අඤ්ඤං එකධම්මම්පි න සමනුපස්සාමි, යං වසීභාවාපාදනෙන භාවිතං තථා පුනප්පුනං කරණෙන බහුලීකතං එවං සවිසෙසමුදුභාවප්පත්තියා මුදු <pb V=1.337/> කම්මක්ඛමතාය කම්මනියඤ්ච හොති යථා ඉදං චිත්තන්ති। <b>ඉදං චිත්ත</b>න්ති ච අත්තනො තෙසඤ්ච පච්චක්ඛතාය එවමාහ।
bod:යථා යථාවුත්තා පරිසුද්ධතාදයො න විගච්ඡන්ති, එවං සුභාවිතං චිත්තං තත්ථ අවට්ඨිතං ඉධ “ඨිතං ආනෙඤ්ජප්පත්ත”න්ති ච වුත්තන්ති ආහ <b>“එතෙසු පරිසුද්ධභාවාදීසු</b> <pb M=1.385/> <b>ඨිතත්තා ඨිතෙ, ඨිතත්තායෙව ආනෙඤ්ජප්පත්තෙ”</b>ති। යථා මුදුකම්මඤ්ඤතා වසීභාවප්පත්තියා ලක්ඛීයති, එවං වසීභාවප්පත්තිපි මුදුකම්මඤ්ඤතාහි ලක්ඛීයතීති <b>“මුදුකම්මඤ්ඤභාවෙන වා අත්තනො වසෙ ඨිතත්තා ඨිතෙ”</b>ති වුත්තං। යථා හි කාරණෙන ඵලං නිද්ධාරීයති, එවං ඵලෙනපි කාරණං නිද්ධාරීයතීති නිච්චලභාවෙන අවට්ඨානං ආනෙඤ්ජප්පත්තියා ච සම්පයුත්තධම්මෙසු ථිරභාවෙන පටිපක්ඛෙහි අකම්මනියතාය ච සම්භවතං සද්ධාදිබලානං ආනුභාවෙන හොතීති ආහ <b>“සද්ධාදීහි පරිග්ගහිතත්තා ආනෙඤ්ජප්පත්තෙ”</b>ති।
bod:ඉදානි සඞ්ඛෙපතො වුත්තමෙවත්ථං විවරිතුං <b>“සද්ධාපරිග්ගහිතං හී”</b>තිආදි වුත්තං। තත්ථ <b>සද්ධාපරිග්ගහිත</b>න්ති එවං සුභාවිතං වසීභාවප්පත්තං චිත්තං එකංසෙන අභිඤ්ඤාසච්ඡිකරණීයානං ධම්මානං අභිඤ්ඤාසච්ඡිකිරියාය සංවත්තතීති එවං පවත්තාය සද්ධාය පරිග්ගහිතං යථාවුත්තසද්ධාබලෙන උපත්ථම්භිතං। <b>අස්සද්ධියෙනා</b>ති තප්පටිපක්ඛෙන අස්සද්ධියෙන හෙතුනා। <b>න ඉඤ්ජතී</b>ති න චලති න කම්පති, අඤ්ඤදත්ථු උපරිවිසෙසාවහභාවෙනෙව තිට්ඨති। <b>වීරියපරිග්ගහිත</b>න්තිආදීසුපි ඉමිනාව නයෙන අත්ථො වෙදිතබ්බො। අයං පන විසෙසො – <b>වීරියපරිග්ගහිත</b>න්ති වසීභාවාපාදනපරිදමනසාධනෙන වීරියෙන උපත්ථම්භිතං। <b>සතිපරිග්ගහිත</b>න්ති යථාවුත්තෙ භාවනාබහුලීකාරෙ අසම්මොසාදිකාය කුසලානඤ්ච ධම්මානං ගතියො සමන්වෙසමානාය සතියා උපත්ථම්භිතං। <b>සමාධිපරිග්ගහිත</b>න්ති තත්ථෙව අවික්ඛෙපසාධනෙන සමාධානෙන උපත්ථම්භිතං। <b>පඤ්ඤාපරිග්ගහිත</b>න්ති තස්සා එව භාවනාය උපකාරානුපකාරධම්මානං පජානනලක්ඛණාය පඤ්ඤාය උපත්ථම්භිතං। <b>ඔභාසගත</b>න්ති ඤාණොභාසසහගතං। ඔභාසභූතෙන හි යථාවුත්තසමාධානසංවද්ධිතෙන ඤාණෙන සංකිලෙසපක්ඛං යාථාවතො පස්සන්තො තතො උත්රාසන්තො ඔත්තප්පන්තො තං අභිභවති, න තෙන අභිභුය්යති। තෙනාහ <b>“කිලෙසන්ධකාරෙන න ඉඤ්ජතී”</b>ති। එතෙන ඤාණපරිග්ගහිතං හිරොත්තප්පබලං දස්සෙති। <b>අට්ඨඞ්ගසමන්නාගත</b>න්ති චතුත්ථජ්ඣානසමාධිනා සමාහිතතා පරිසුද්ධතා පරියොදාතතා අනඞ්ගණතා විගතුපක්කිලෙසතා මුදුභාවො කම්මනියතා ආනෙඤ්ජප්පත්තියා ඨිතතාති ඉමෙහි අට්ඨහි අඞ්ගෙහි සමන්නාගතං। අථ වා සමාහිතස්ස චිත්තස්ස ඉමානි අඞ්ගානීති “සමාහිතෙ”ති ඉමං අඞ්ගභාවෙන අග්ගහෙත්වා ඨිතිආනෙඤ්ජප්පත්තියො විසුං ගහෙත්වා යථාවුත්තෙහි අට්ඨහි අඞ්ගෙහි සමන්නාගතන්ති <pb M=1.386/> අත්ථො දට්ඨබ්බො। <b>අභිනීහාරක්ඛම</b>න්ති ඉද්ධිවිධාදිඅත්ථං <pb V=1.338/> අභිනීහාරක්ඛමං තදභිමුඛකරණයොග්ගං। තෙනාහ <b>“අභිඤ්ඤාසච්ඡිකරණීයානං ධම්මානං අභිඤ්ඤාසච්ඡිකිරියායා”</b>ති।
bod:කාමං නීවරණානි වික්ඛම්භෙත්වා එව පඨමජ්ඣානසමධිගමො, විතක්කාදිවූපසමා එව ච දුතියජ්ඣානාදිසමධිගමො, තථාපි න තථා තෙ තෙහි දූරීභූතා, අපෙතා වා යථා චතුත්ථජ්ඣානතො, තස්මා චෙතසො මලීනභාවසඞ්ඛොභඋප්පිලාභාවකරෙහි නීවරණාදීහි සුට්ඨු විමුත්තියා තස්ස පරිසුද්ධිපරියොදාතතා ච වුත්තාති ආහ <b>“නීවරණ…පෙ॰… පරියොදාතෙ”</b>ති। <b>ඣානපටිලාභපච්චනීකාන</b>න්ති එත්ථ <b>ආචරියධම්මපාලත්ථෙරෙන</b> “ඣානපටිලාභපච්චයාන”න්ති පාඨං ගහෙත්වා “ඣානපටිලාභපච්චනීකාන”න්ති අයං පාඨො පටික්ඛිත්තො। වුත්තඤ්හි තෙන –
ind:<b>“ඣානපටිලාභපච්චයාන</b>න්ති ඣානපටිලාභහෙතුකානං ඣානපටිලාභං නිස්සාය උප්පජ්ජනකානං। <b>පාපකාන</b>න්ති ලාමකානං। <b>ඉච්ඡාවචරාන</b>න්ති ඉච්ඡාය අවචරානං ඉච්ඡාවසෙන ඔතිණ්ණානං ‘අහො වත මමෙව සත්ථා පටිපුච්ඡිත්වා භික්ඛූනං ධම්මං දෙසෙය්යා’තිආදිනයප්පවත්තානං මානමායාසාඨෙය්යාදීනං। <b>අභිජ්ඣාදීන</b>න්ති <b>ආදි</b>-සද්දෙනපි තෙසංයෙව සඞ්ගහො। අභිජ්ඣා චෙත්ථ පඨමජ්ඣානෙන අවික්ඛම්භනෙය්යා මානාදයො ච තදෙකට්ඨා දට්ඨබ්බා ඣානපටිලාභපච්චයානන්ති අනුවත්තමානත්තා। වික්ඛම්භනෙය්යා පන නීවරණග්ගහණෙන ගහිතා। කථං පන පඨමජ්ඣානෙන අවික්ඛම්භනෙය්යා ඉධ විගච්ඡන්තීති? ‘සබ්බෙ කුසලා ධම්මා සබ්බාකුසලානං පටිපක්ඛා’ති සල්ලෙඛපටිපත්තිවසෙන එවං වුත්තං ඣානස්ස අපරාමට්ඨභාවදස්සනතො। යෙ පනෙත්ථ ‘ඉච්ඡාවචරානං අභිජ්ඣාදීන’න්ති ඉමෙහි පදෙහි කොපඅප්පච්චයකාමරාගබ්යාපාදාදයො ගහිතාති අධිප්පායෙන ‘ඣානපටිලාභපච්චයාන’න්ති පාඨං පටික්ඛිපිත්වා ‘ඣානපටිලාභපච්චනීකාන’න්ති පාඨොති වදන්ති, තං තෙසං මතිමත්තං තථා පාඨස්සෙව අභාවතො, ඣානපටිලාභපච්චනීකා ච නීවරණා චෙව තදෙකට්ඨා ච, තෙසං <pb M=1.387/> දූරීභාවං වත්වා පුන තෙසංයෙව අභාවවිගමචොදනාය අයුජ්ජමානත්තා। නනු ච අනඞ්ගණසුත්තවත්ථසුත්තෙසු අයමත්ථො ලබ්භති ඔළාරිකානංයෙව පාපධම්මානං තත්ථ අධිප්පෙතත්තාති। සච්චමෙතං, ඉධ පන අධිගතචතුත්ථජ්ඣානස්ස වසෙන වුත්තත්තා සුඛුමායෙව තෙ ගහිතා, අඞ්ගණුපක්කිලෙසතාසාමඤ්ඤෙන පනෙත්ථ සුත්තානං අපදිසනං। තථා හි ‘සුත්තානුසාරෙනා’ති වුත්තං, න පන සුත්තවසෙනා”ති।
bod:අවස්සඤ්චෙතමෙවං සම්පටිච්ඡිතබ්බං අධිගතජ්ඣානානම්පි කෙසඤ්චි ඉච්ඡාවචරානං පවත්තිසබ්භාවතොති <pb V=1.339/>। තෙනෙව <b>ආචරියධම්මපාලත්ථෙරෙන</b> “ඣානපටිලාභපච්චයාන”න්ති පාඨං ගහෙත්වා “ඣානපටිලාභපච්චනීකාන”න්ති අයං පාඨො පටික්ඛිත්තො। <b>මහාගණ්ඨිපදෙ</b> විසුද්ධිමග්ගස්ස <b>සීහළගණ්ඨිපදෙපි</b> ච “ඣානපටිලාභපච්චයාන”න්ති ඉමස්සෙව පාඨස්ස අත්ථො වුත්තො, තස්මා අයමෙව පාඨො ගහෙතබ්බො, අත්ථොපි චෙත්ථ යථාවුත්තනයෙනෙව වෙදිතබ්බො। තෙන “ඉච්ඡාවචරානන්ති ඉච්ඡාය අවචරානං ඉච්ඡාවසෙන ඔතිණ්ණානං පවත්තානං නානප්පකාරානං කොපඅප්පච්චයානන්ති අත්ථො”ති අයම්පි පාඨො අයුත්තොයෙවාති ගහෙතබ්බං, තතොයෙව ච <b>විසුද්ධිමග්ගෙ</b> අයං පාඨො සබ්බෙන සබ්බං න දස්සිතොති।
bod:<b>ඉද්ධිපාදකභාවූපගමනෙනා</b>ති ඉද්ධියා පාදකභාවස්ස පදට්ඨානභාවස්ස උපගමනෙන। <b>භාවනාපාරිපූරියා</b>ති ඉතො පරං කත්තබ්බස්ස අභාවවසෙන අභිනීහාරක්ඛමභාවනාය පරිපුණ්ණත්තා। <b>පණීතභාවූපගමනෙනා</b>ති තතො එව පධානභාවං නීතතාය උත්තමට්ඨෙන අතිත්තිකරට්ඨෙන ච පණීතභාවස්ස උපගමනෙන। උභයඤ්චෙතං භාවනාය ඨිතියා කාරණවචනං, පරිපුණ්ණාය භාවනාය පණීතභාවප්පත්තියා ඨිතෙති। <b>ආනෙඤ්ජප්පත්තෙ</b>ති ඉදං ඨිතියා විසෙසනං। තෙනාහ <b>“යථා ආනෙඤ්ජප්පත්තං හොති, එවං ඨිතෙ”</b>ති। ඉමස්මිං පක්ඛෙ “ඨිතෙ ආනෙඤ්ජප්පත්තෙ”ති උභයමෙකං අඞ්ගං, “සමාහිතෙ”ති පන ඉදම්පි එකමඞ්ගං। තෙනෙවස්ස පඨමවිකප්පතො විසෙසං සන්ධායාහ <b>“එවම්පි අට්ඨඞ්ගසමන්නාගත”</b>න්ති।
bod:පුබ්බෙනිවාසං අනුස්සරති, තස්ස වා අනුස්සරණං <b>පුබ්බෙනිවාසානුස්සති</b> තංනිස්සයාදිපච්චයභූතං පටිච්ච උප්පජ්ජනතො। <b>පුබ්බෙනිවාසානුස්සතිම්හි යං ඤාණං</b> <pb M=1.388/> <b>තදත්ථායා</b>ති සඞ්ඛෙපෙන වුත්තමත්ථං විවරන්තො පුබ්බෙනිවාසං තාව දස්සෙත්වා තත්ථ සතිඤාණානි දස්සෙතුං <b>“පුබ්බෙනිවාසො”</b>තිආදිමාහ। තත්ථ “පුබ්බෙ”ති ඉදං පදං “එකම්පි ජාති”න්තිආදිවචනතො අතීතභවවිසයං ඉධාධිප්පෙතන්ති ආහ <b>“අතීතජාතීසූ”</b>ති। <b>නිවාස</b>සද්දො කම්මසාධනො, ඛන්ධවිනිමුත්තො ච නිවසිතධම්මො නත්ථීති ආහ <b>“නිවුත්ථක්ඛන්ධා”</b>ති। නිවුත්ථතා චෙත්ථ සන්තානෙ පවත්තතා, තථාභූතා ච තෙ අනු අනු භූතා ජාතා පවත්තා, තත්ථ උප්පජ්ජිත්වා විගතා ච හොන්තීති ආහ <b>“නිවුත්ථාති අජ්ඣාවුත්ථා අනුභූතා අත්තනො සන්තානෙ උප්පජ්ජිත්වා නිරුද්ධා”</b>ති। එවං සසන්තතිපරියාපන්නධම්මවසෙන නිවාසසද්දස්ස අත්ථං වත්වා ඉදානි අවිසෙසෙන වත්තුං <b>“නිවුත්ථධම්මා වා නිවුත්ථා”</b>ති වත්වා තං විවරිතුං <b>“ගොචරනිවාසෙනා”</b>තිආදි වුත්තං। ගොචරභූතාපි හි ගොචරාසෙවනාය ආසෙවිතා ආරම්මණකරණවසෙන අනුභූතා නිවුත්ථා නාම හොන්ති। තෙ පන දුවිධා සපරවිඤ්ඤාණගොචරතායාති උභයෙපි තෙ දස්සෙතුං <b>“අත්තනො”</b>තිආදි වුත්තං। තත්ථ <b>“අත්තනො විඤ්ඤාණෙන විඤ්ඤාතා”</b>ති වත්වා <b>“පරිච්ඡින්නා”</b>ති වචනං යෙ තෙ ගොචරනිවාසෙන <pb V=1.340/> නිවුත්ථධම්මා, න තෙ කෙවලං විඤ්ඤාණෙන විඤ්ඤාතමත්තා, අථ ඛො යථා පුබ්බෙ නාමගොත්තවණ්ණලිඞ්ගාහාරාදීහි විසෙසෙහි පරිච්ඡෙදකාරිකාය පඤ්ඤාය පරිච්ඡිජ්ජ ගහිතා, තථෙවෙතං ඤාණං පරිච්ඡිජ්ජ ගණ්හාතීති ඉමස්ස අත්ථස්ස දීපනත්ථං වුත්තං। පරවිඤ්ඤාණවිඤ්ඤාතාපි වා නිවුත්ථාති සම්බන්ධො। න කෙවලං අත්තනොව විඤ්ඤාණෙන, අථ ඛො පරෙසං විඤ්ඤාණෙන විඤ්ඤාතාපීති අත්ථො। ඉධාපි “පරිච්ඡින්නා”ති පදං ආනෙත්වා සම්බන්ධිතබ්බං, පරෙසම්පි වා විඤ්ඤාණෙන විඤ්ඤාතා පරිච්ඡින්නාති। තස්ස ච ගහණෙ පයොජනං වුත්තනයෙනෙව වත්තබ්බං।
bod:තෙ ච ඛො යස්මා අතීතාසු එව ජාතීසු අඤ්ඤෙහි විඤ්ඤාතා පරිච්ඡින්නා, තෙ ච පරිනිබ්බුතාපි හොන්ති, යෙහි තෙ විඤ්ඤාතා, තෙසං තදා වත්තමානසන්තානානුසාරෙන තෙසම්පි අතීතෙ පවත්ති විඤ්ඤායතීති සිඛාප්පත්තං පුබ්බෙනිවාසානුස්සතිඤාණස්ස විසයභූතං පුබ්බෙනිවාසං දස්සෙතුං <b>“ඡින්නවටුමකානුස්සරණාදීසූ”</b>ති වුත්තං। ඡින්නවටුමකා සම්මාසම්බුද්ධා, තෙසං අනුස්සරණං <b>ඡින්නවටුමකානුස්සරණං</b>। “ආදිසද්දෙන පච්චෙකබුද්ධබුද්ධසාවකානුස්සරණානි ගය්හන්තී”ති කෙචි වදන්ති। ඡින්නවටුමකා පන සබ්බෙව අනුපාදිසෙසාය නිබ්බානධාතුයා පරිනිබ්බුතා ඡින්නසංසාරමග්ගත්තා, තෙසං අනුස්සරණං නාම තෙසං පටිපත්තියා අනුස්සරණං। සා පන පටිපත්ති සඞ්ඛෙපතො <pb M=1.389/> ඡළාරම්මණග්ගහණලක්ඛණාති තානි ඉධ පරවිඤ්ඤාණවිඤ්ඤාතග්ගහණෙන ගහිතානි। තස්මා පුරිමාසු ජාතීසු අත්තනො විඤ්ඤාණෙන අවිඤ්ඤාතානං පරිනිබ්බුතානං සබ්බෙසම්පි බුද්ධපච්චෙකබුද්ධසාවකානං අනුස්සරණං ඡින්නවටුමකානුස්සරණන්ති වෙදිතබ්බං। <b>ආදි</b>-සද්දෙන පනෙත්ථ පුරිමාසු ජාතීසු අත්තනො විඤ්ඤාණෙන අවිඤ්ඤාතානං අපරිනිබ්බුතානම්පි වත්තමානක්ඛන්ධපටිපාටියා අගන්ත්වා සීහොක්කන්තිකවසෙන අනුස්සරණං ගහිතං, ඉමෙ පන යථාවුත්තඡින්නවටුමකානුස්සරණාදයො බුද්ධානංයෙව ලබ්භන්ති। න හි අතීතෙ බුද්ධා භගවන්තො එවං විපස්සිංසු, එවං මග්ගං භාවෙසුං, ඵලනිබ්බානානි සච්ඡාකංසු, එවං වෙනෙය්යෙ විනෙසුන්ති එත්ථ සබ්බථා අඤ්ඤෙසං ඤාණස්ස ගති අත්ථීති। යෙ පන පුරිමාසු ජාතීසු අත්තනොව විඤ්ඤාණෙන විඤ්ඤාතා, තෙ පරිනිබ්බුතෙපි ඛන්ධපටිබද්ධත්තා සාවකා අනුස්සරන්තියෙව। යාය සතියා පුබ්බෙනිවාසං අනුස්සරති, සා පුබ්බෙනිවාසානුස්සතීති ආනෙත්වා සම්බන්ධිතබ්බං। <b>අභිනීහරි</b>න්ති චිත්තං ඣානාරම්මණතො අපනෙත්වා පුබ්බෙනිවාසාභිමුඛං පෙසෙසිං, පුබ්බෙනිවාසනින්නං පුබ්බෙනිවාසපොණං පුබ්බෙනිවාසපබ්භාරං අකාසින්ති අත්ථො।
bod:පාළියං “අභිනින්නාමෙසි”න්ති උත්තමපුරිසප්පයොගත්තා “සො”ති එත්ථ අහංසද්දො ආනෙත්වා වුච්චමානො තදත්ථො පාකටො හොතීති <b>“සො අහ”</b>න්ති වුත්තං। <b>අනෙකවිධ</b>න්ති නානාභවයොනිගතිවිඤ්ඤාණට්ඨිතිසත්තාවාසාදිවසෙන බහුවිධං। <b>පකාරෙහී</b>ති නාමගොත්තාදිආකාරෙහි සද්ධිං। සහයොගෙ <pb V=1.341/> චෙතං කරණවචනං। <b>පවත්තිත</b>න්ති දෙසනාවසෙන පවත්තිතං। තෙනාහ <b>“සංවණ්ණිත”</b>න්ති, විත්ථාරිතන්ති අත්ථො। <b>නිවාස</b>න්ති අන්තොගධභෙදසාමඤ්ඤවචනමෙතන්ති තෙ භෙදෙ බ්යාපනිච්ඡාවසෙන සඞ්ගහෙත්වා දස්සෙන්තො <b>“තත්ථ තත්ථ නිවුත්ථසන්තාන”</b>න්ති ආහ। <b>අනුගන්ත්වා අනුගන්ත්වා</b>ති ඤාණගතියා අනුගන්ත්වා අනුගන්ත්වා। <b>අනුදෙවා</b>ති අනු එව, ද-කාරො පදසන්ධිවසෙන ආගතො। “අභිනින්නාමෙසි”න්ති වත්වා “අනුස්සරාමී”ති වුත්තත්තා චිත්තස්ස අභිනීහාරසමනන්තරභාවසරණං අනුසද්දො දීපෙතීති ආහ <b>“චිත්තෙ අභිනින්නාමිතමත්තෙ එව සරාමීති දස්සෙතී”</b>ති। <b>පරිකම්මං වත්තබ්බං සියා</b>ති “පුබ්බෙනිවාසං අනුස්සරිතුකාමෙන ආදිකම්මිකෙන භික්ඛුනා පච්ඡාභත්තං පිණ්ඩපාතපටික්කන්තෙන රහොගතෙන පටිසල්ලීනෙන පටිපාටියා චත්තාරි ඣානානි සමාපජ්ජිත්වා අභිඤ්ඤාපාදකචතුත්ථජ්ඣානතො වුට්ඨාය සබ්බපච්ඡිමා නිසජ්ජා ආවජ්ජිතබ්බා”ති එවමාදිනා පුබ්බෙනිවාසඤාණස්ස පරිකම්මභූතං පුබ්බකරණං වත්තබ්බං භවෙය්ය।
bod:<b>ආරද්ධප්පකාරදස්සනත්ථෙ</b>ති <pb M=1.390/> අනුස්සරිතුං ආරද්ධස්ස පුබ්බෙනිවාසස්ස පභෙදදස්සනත්ථෙ। <b>එකම්පි ජාති</b>න්ති එකම්පි භවං। සො හි එකකම්මනිබ්බත්තො ආදානනික්ඛෙපපරිච්ඡින්නො අන්තොගධධම්මප්පභෙදො ඛන්ධප්පබන්ධො ඉධ “ජාතී”ති අධිප්පෙතො ජායතීති ජාතීති කත්වා। තෙනාහ <b>“එකම්පි…පෙ॰… ඛන්ධසන්තාන”</b>න්ති। <b>පරිහායමානො</b>ති ඛීයමානො විනස්සමානො। <b>කප්පො</b>ති අසඞ්ඛ්යෙය්යකප්පො। සො පන අත්ථතො කාලො, තදා පවත්තමානසඞ්ඛාරවසෙනස්ස පරිහානි වෙදිතබ්බා। <b>වඩ්ඪමානො විවට්ටකප්පො</b>ති එත්ථාපි එසෙව නයො। යො පන “කාලං ඛෙපෙති, කාලො ඝසති භූතානි, සබ්බානෙව සහත්තනා”ති (ජා॰ 1.2.190) ආදීසු කාලස්සපි ඛයො වුච්චති, සො ඉධ නාධිප්පෙතො අනිට්ඨප්පසඞ්ගතො। සංවට්ටනං විනස්සනං සංවට්ටො, සංවට්ටතො උද්ධං තථාඨායී <b>සංවට්ටට්ඨායී</b>। <b>තම්මූලකත්තා</b>ති තංපුබ්බකත්තා। විවට්ටනං නිබ්බත්තනං, වඩ්ඪනං වා <b>විවට්ටො</b>।
bod:තෙජෙන සංවට්ටො <b>තෙජොසංවට්ටො</b>। <b>සංවට්ටසීමා</b>ති සංවට්ටනමරියාදා। <b>සංවට්ටතී</b>ති විනස්සති। <b>සදා</b>ති සබ්බකාලං, තීසුපි සංවට්ටකාලෙසූති අත්ථො। <b>එකං බුද්ධක්ඛෙත්ත</b>න්ති ඉධ යං සන්ධාය වුත්තං, තං නියමෙත්වා දස්සෙතුං <b>“බුද්ධක්ඛෙත්තං නාම තිවිධ”</b>න්තිආදි වුත්තං। යත්තකෙ ඨානෙ තථාගතස්ස පටිසන්ධිඤාණාදිඤාණානුභාවො පුඤ්ඤඵලසමුත්තෙජිතො සරසෙනෙව පරිජම්භති, තං සබ්බම්පි බුද්ධඞ්කුරස්ස නිබ්බත්තනක්ඛෙත්තං නාමාති ආහ <b>“ජාතික්ඛෙත්තං දසසහස්සචක්කවාළපරියන්ත”</b>න්ති। <b>ආනුභාවො පවත්තතී</b>ති ඉධ ඉද්ධිමා චෙතොවසිප්පත්තො ආණාක්ඛෙත්තපරියාපන්නෙ යත්ථ කත්ථචි චක්කවාළෙ ඨත්වා අත්තනො අත්ථාය පරිත්තං කත්වා තත්ථෙව අඤ්ඤං චක්කවාළං ගතොපි කතපරිත්තො එව හොතීති කත්වා වුත්තං। අථ වා තත්ථ එකස්මිං චක්කවාළෙ ඨත්වා සබ්බසත්තානං අත්ථාය පරිත්තෙ කතෙ ආණාක්ඛෙත්තෙ සබ්බසත්තානං අභිසම්භුණාත්වෙව පරිත්තානුභාවො තත්ථ දෙවතාහි පරිත්තානං <pb V=1.342/> සම්පටිච්ඡිතබ්බතොති වුත්තං “ආනුභාවො පවත්තතී”ති। <b>යං යාවතා වා පන ආකඞ්ඛෙය්යාති වුත්ත</b>න්ති යං විසයක්ඛෙත්තං සන්ධාය එකස්මිංයෙව ඛණෙ සරෙන අභිවිඤ්ඤාපනං අත්තනො රූපදස්සනඤ්ච පටිජානන්තෙන භගවතා “යාවතා වා පන ආකඞ්ඛෙය්යා”ති වුත්තං। <b>යත්ථා</b>ති යස්මිං පදෙසෙ අනන්තාපරිමාණෙ විසයක්ඛෙත්තෙ। <b>යං යං ආකඞ්ඛති, තං තං අනුස්සරතී</b>ති ආකඞ්ඛමත්තපටිබද්ධවුත්තිතාය බුද්ධඤාණස්ස යං යං අනුස්සරිතුං <pb M=1.391/> ඉච්ඡති, තං තං අනුස්සරති। <b>එකං ආණාක්ඛෙත්තං විනස්සතී</b>ති ඉමිනා තිරියතො සංවට්ටමානපරිච්ඡෙදො වුත්තො। <b>සණ්ඨහන්ත</b>න්ති විවට්ටමානං ජායමානං। <b>තස්ස විනාසො ච සණ්ඨහනඤ්ච විසුද්ධිමග්ගෙ වුත්ත</b>න්ති අම්හෙහිපි හෙට්ඨා “ලොකවිදූ”ති ඉමස්ස අත්ථසංවණ්ණනාධිකාරෙ පසඞ්ගතො වුත්තත්තා ඉධ න වුච්චති।
bod:එවං පසඞ්ගෙන සංවට්ටාදිකෙ පකාසෙත්වා ඉදානි යථාධිගතං තෙසං අනුස්සරණාකාරං දස්සෙතුං <b>“යෙ පනෙතෙ සංවට්ටවිවට්ටා වුත්තා”</b>තිආදිමාහ। තත්ථ <b>එතෙසූ</b>ති නිද්ධාරණෙ භුම්මං සංවට්ටවිවට්ටකප්පසමුදායතො අනෙකෙසං සංවට්ටකප්පාදීනං නිද්ධාරියමානත්තා। <b>අමුම්හි සංවට්ටකප්පෙ</b>ති එත්ථ <b>වා</b>-සද්දො ලුත්තනිද්දිට්ඨො දට්ඨබ්බො। තෙන ච අනියමත්ථෙන ඉතරාසං අසඞ්ඛ්යෙය්යානම්පි සඞ්ගහො සිද්ධොති। අථ වා <b>අමුම්හි සංවට්ටකප්පෙ</b>ති ඉදං සංවට්ටකප්පස්ස ආදිතො පාළියං ගහිතත්තා වුත්තං। තත්ථාපි හි ඉමස්ස කතිපයකාලං භවාදීසු සංසරණං උපලබ්භතීති। සංවට්ටකප්පෙ වා වත්තමානෙ යෙසු භවාදීසු ඉමස්ස උපපත්ති අහොසි, තංදස්සනමෙතං දට්ඨබ්බං। <b>භවෙ වා</b>තිආදීසු කාමාදිභවෙ වා අණ්ඩජාදියොනියා වා දෙවාදිගතියා වා නානත්තකායනානත්තසඤ්ඤීආදිවිඤ්ඤාණට්ඨිතියා වා සත්තාවාසෙ වා ඛත්තියාදිසත්තනිකායෙ වා। යස්මා ඉදං භගවතො වසෙන පුබ්බෙනිවාසානුස්සතිඤාණං ආගතං, තස්මා තස්සෙව නාමාදිවසෙන අත්ථං යොජෙත්වා දස්සෙන්තො ආහ <b>“එවංනාමොති වෙස්සන්තරො වා ජොතිපාලො වා”</b>තිආදි। <b>සාලිමංසොදනාහාරො වා</b>ති ගිහිකාලං සන්ධාය වුත්තං। <b>පවත්තඵලභොජනො වා</b>ති තාපසාදිකාලං සන්ධාය। <b>පවත්තඵලභොජනො</b>ති සයම්පතිතඵලාහාරො। <b>සාමිසනිරාමිසාදිප්පභෙදාන</b>න්ති එත්ථ <b>සාමිසා</b> ගෙහස්සිතසොමනස්සාදයො, <b>නිරාමිසා</b> නෙක්ඛම්මස්සිතසොමනස්සාදයො। <b>ආදි</b>-සද්දෙන විවෙකජසමාධිජසුඛාදීනං සඞ්ගහො।
bod:හෙට්ඨා සාමඤ්ඤතො වුත්තමෙවත්ථං විභජිත්වා දස්සෙතුකාමො <b>“අථ වා”</b>තිආදිමාහ। තත්ථ <b>අමුත්රාසි</b>න්ති සාමඤ්ඤනිද්දෙසොයං, බ්යාපනිච්ඡාලොපො වා, අමුත්ර අමුත්ර ආසින්ති වුත්තං හොති। <b>අනුපුබ්බෙන ආරොහන්තස්ස යාවදිච්ඡකං අනුස්සරණ</b>න්ති එත්ථ <b>ආරොහන්තස්සා</b>ති පටිලොමතො ඤාණෙන පුබ්බෙනිවාසං ආරොහන්තස්ස। <b>පටිනිවත්තන්තස්සා</b>ති පුබ්බෙනිවාසං අනුස්සරණවසෙන <pb M=1.392/> යාවදිච්ඡකං ගන්ත්වා පච්චාගච්ඡන්තස්ස। <b>පච්චවෙක්ඛණ</b>න්ති අනුස්සරිතානුස්සරිතස්ස පච්චවෙක්ඛණං। <b>තස්මා</b>ති වුත්තස්සෙවත්ථස්ස කාරණභාවෙන පච්චාමසනං, පටිනිවත්තන්තස්ස පච්චවෙක්ඛණභාවතොති වුත්තං හොති। <b>ඉධූපපත්තියා</b>ති <pb V=1.343/> ඉධ චරිමභවෙ උපපත්තියා। <b>අනන්තර</b>න්ති අතීතානන්තරමාහ। <b>අමුත්රා</b>ති අමුකස්මිං භවෙති අත්ථො। <b>උදපාදි</b>න්ති උප්පජ්ජිං। <b>තාහි දෙවතාහී</b>ති තුසිතදෙවතාහි। <b>එකගොත්තො</b>ති තුසිතගොත්තෙන එකගොත්තො। මහාබොධිසත්තානං සන්තානස්ස පරියොසානාවත්ථායං දෙවලොකූපපත්තිජනකං නාම අකුසලෙන කම්මුනා අනුපද්දුතමෙව හොතීති අධිප්පායෙන <b>“දුක්ඛං පන සඞ්ඛාරදුක්ඛමත්තමෙවා”</b>ති වුත්තං। මහාපුඤ්ඤානම්පි පන දෙවපුත්තානං පුබ්බනිමිත්තුප්පත්තිකාලාදීසු අනිට්ඨාරම්මණසමායොගො හොතියෙවාති “කදාචි දුක්ඛදුක්ඛස්සපි සම්භවො නත්ථී”ති න සක්කා වත්තුං, ධම්මානං උප්පාදනිරොධසඞ්ඛාරදුක්ඛන්ති වෙදිතබ්බං। <b>සත්තපඤ්ඤාස…පෙ॰… පරියන්තො</b>ති ඉදං මනුස්සවස්සගණනාවසෙන වුත්තං। තත්ථ දෙවානං වස්සගණනාය පන චතුසහස්සමෙව।
bod:<b>ඉතී</b>ති වුත්තත්ථනිදස්සනමෙතං, තඤ්ච ඛො යථාරහතො, න යථානුපුබ්බතොති දස්සෙන්තො <b>“නාමගොත්තවසෙනා”</b>තිආදිමාහ। <b>උද්දිසීයතී</b>ති දිස්වාව අවිඤ්ඤෙය්යත්තා “අයං කො නාමො”ති පුච්ඡිතෙ “තිස්සො ගොතමො”ති නාමගොත්තෙන උද්දිසීයති। <b>වණ්ණාදීහී</b>ති වණ්ණාහාරවෙදයිතායුපරිච්ඡෙදෙහි। <b>සාමොතී</b>ති එත්ථ <b>ඉති</b>-සද්දො ආදිඅත්ථො, පකාරත්ථො වා। තෙන එවමාදිඑවංපකාරනානත්තතොති දස්සිතං හොති। <b>නාමගොත්තං උද්දෙසො</b>ති උද්දිසීයති සත්තො එතෙනාති උද්දෙසො නාමගොත්තං। <b>ඉතරෙ ආකාරා</b>ති ආකරීයති දිස්වාව සත්තො විඤ්ඤායති එතෙහීති ඉතරෙ වණ්ණාදයො ආකාරා। <b>“නො ච ඛො අවිසෙසෙනා”</b>ති සඞ්ඛෙපතො වුත්තමෙවත්ථං විත්ථාරෙන දස්සෙන්තො ආහ <b>“තිත්ථියා හී”</b>තිආදි। තත්ථ <b>තිත්ථියා</b>ති අඤ්ඤතිත්ථියා। තෙ පන කම්මවාදිනො කිරියවාදිනො තාපසාදයො। යස්මා තිත්ථියානං <b>බ්රහ්මජාලා</b>දීසු චත්තාලීසාය එව සංවට්ටවිවට්ටානං අනුස්සරණං ආගතං, තස්මා <b>“න තතො පර”</b>න්ති වත්වා තත්ථ කාරණං වදන්තො <b>“දුබ්බලපඤ්ඤත්තා”</b>තිආදිමාහ। තෙන විපස්සනාභියොගො පුබ්බෙනිවාසානුස්සතිඤාණස්ස විසෙසකාරණන්ති දස්සෙති। තතොයෙව ච බලවපඤ්ඤත්තා ඨපෙත්වා අග්ගසාවකමහාසාවකෙ ඉතරෙ පකතිසාවකා කප්පසතම්පි කප්පසහස්සම්පි අනුස්සරන්තියෙවාති <pb M=1.393/> දට්ඨබ්බං। තෙනෙව වුත්තං <b>විසුද්ධිමග්ගෙ</b> (විසුද්ධි॰ 2.402) “පකතිසාවකා කප්පසතම්පි කප්පසහස්සම්පි අනුස්සරන්තියෙව බලවපඤ්ඤත්තා”ති। <b>එත්තකො හි තෙසං අභිනීහාරො</b>ති කප්පානං සතසහස්සම්පි තදධිකං එකං ද්වෙ ච අසඞ්ඛ්යෙය්යානීති කාලවසෙන එවංපරිමාණො යථාක්කමං තෙසං මහාසාවකඅග්ගසාවකපච්චෙකබුද්ධානං පුඤ්ඤඤාණාභිනීහාරො, සාවකපච්චෙකබොධිපාරමිතා සිද්ධා। යදි බොධිසම්භාරසම්භරණකාලපරිච්ඡින්නො තෙසං තෙසං අරියානං අභිඤ්ඤාඤාණවිභවො, එවං සන්තෙ බුද්ධානම්පිස්ස පරිච්ඡෙදතා ආපන්නාති ආහ <b>“බුද්ධානං පන පරිච්ඡෙදො නත්ථී”</b>ති। “යාවතකං ඤෙය්යං, තාවතකං ඤාණ”න්ති (පටි॰ ම॰ 3.5) වචනතො සබ්බඤ්ඤුතඤ්ඤාණස්ස විය බුද්ධානං අභිඤ්ඤාඤාණානම්පි සවිසයෙ පරිච්ඡෙදො නාම නත්ථීති තත්ථ යං යං ඤාතුං ඉච්ඡන්ති, තං තං ජානන්ති <pb V=1.344/> එව। අථ වා සතිපි කාලපරිච්ඡෙදෙ කාරණූපායකොසල්ලපරිග්ගහාදිනා සාතිසයත්තා මහාබොධිසම්භාරානං පඤ්ඤාපාරමිතාය පවත්තිආනුභාවස්ස පරිච්ඡෙදො නාම නත්ථි, කුතො තංනිබ්බත්තානං අභිඤ්ඤාඤාණානන්ති ආහ <b>“බුද්ධානං පන පරිච්ඡෙදො නත්ථී”</b>ති। අතීතෙ “එත්තකානං කප්පානං අසඞ්ඛ්යෙය්යානී”ති එවං කාලපරිච්ඡෙදො නත්ථි අනාගතෙ අනාගතංසඤාණස්ස විය। තෙනාහ <b>“යාව ඉච්ඡන්ති තාව සරන්තී”</b>ති।
bod:එවං පඤ්චන්නං ජනානං පුබ්බෙනිවාසානුස්සරණං කාලවිභාගතො දස්සෙත්වා ඉදානි ආරම්මණග්ගහණවසෙනස්ස පවත්තිවිසෙසං දස්සෙන්තො <b>“තිත්ථියා චා”</b>තිආදිමාහ। <b>ඛන්ධපටිපාටිමෙව සරන්තී</b>ති එත්ථ <b>ඛන්ධපටිපාටි</b> ඛන්ධානං අනුක්කමො, සා ච ඛො චුතිතො පට්ඨාය උප්පටිපාටිවසෙන। කෙචි පනෙත්ථ “ඉරියාපථපටිපාටි ඛන්ධපටිපාටී”ති වදන්ති। වුත්තමෙවත්ථං බ්යතිරෙකතො විභාවෙන්තො ආහ <b>“පටිපාටිං මුඤ්චිත්වා”</b>තිආදි। තත්ථ <b>චුතිපටිසන්ධිවසෙනා</b>ති අත්තනො පරස්ස වා තස්මිං තස්මිං අත්තභාවෙ චුතිං දිස්වා අන්තරා කිඤ්චි අනාමසිත්වා පටිසන්ධියා එව ගහණවසෙන। යථා පන අන්ධා යට්ඨිං අමුඤ්චිත්වා ගච්ඡන්ති, එවං තෙ ඛන්ධපටිපාටිං අමුඤ්චිත්වාව සරන්තීති ආහ <b>“තෙසඤ්හි අන්ධානං විය ඉච්ඡිතප්පදෙසොක්කමනං නත්ථී”</b>ති। <b>සාවකා</b>ති පකතිසාවකාපි මහාසාවකාපි අග්ගසාවකාපි සාමඤ්ඤතො වුත්තා। පකතිසාවකාපි හි ඛන්ධපටිපාටියාපි අනුස්සරන්ති <pb M=1.394/>, චුතිපටිසන්ධිවසෙනපි සඞ්කමන්ති බලවපඤ්ඤත්තා, තථා අසීතිමහාසාවකා। ද්වින්නං පන අග්ගසාවකානං ඛන්ධපටිපාටිකිච්චං නත්ථි। එකස්ස අත්තභාවස්ස චුතිං දිස්වා පටිසන්ධිං පස්සන්ති, පුන අපරස්ස චුතිං දිස්වා පටිසන්ධින්ති එවං චුතිපටිසන්ධිවසෙනපි සඞ්කමන්තා ගච්ඡන්ති। යථා නාම සරදසමයෙ ඨිතමජ්ඣන්හිකවෙලායං චතුරතනිකෙ ගෙහෙ චක්ඛුමතො පුරිසස්ස රූපගතං සුපාකටමෙව හොතීති ලොකසිද්ධමෙතං। සියා පන තස්ස සුඛුමතරතිරොකුට්ටාදිභෙදස්ස රූපගතස්ස අගොචරතා, න ත්වෙව බුද්ධානං ඤාතුං ඉච්ඡිතස්ස ඤෙය්යස්ස අගොචරතා, අථ ඛො තං ඤාණාලොකෙන ඔභාසිතං හත්ථතලෙ ආමලකං විය සුපාකටං සුවිභූතමෙව හොති, තථා ඤෙය්යාවරණස්ස සුප්පහීනත්තාති ආහ <b>“බුද්ධා පනා”</b>තිආදි।
bod:තත්ථ <b>සීහොක්කන්තවසෙනා</b>ති සීහගතිපතනවසෙන। <b>යං යං ඨානං ආකඞ්ඛන්තී</b>ති යස්මිං කප්පෙ යස්මිං භවෙ යං යං ඨානං ජානිතුං ඉච්ඡන්ති। <b>තං සබ්බං සරන්තියෙවා</b>ති ඤාතුං ඉච්ඡිතං තං සබ්බං සරන්තියෙව, න න සරන්ති। බුද්ධානඤ්හි නෙව ඛන්ධපටිපාටිකිච්චං, න ච චුතිපටිසන්ධිවසෙන සඞ්කමනකිච්චං අත්ථි। තෙසඤ්හි අනෙකාසු කප්පකොටීසු හෙට්ඨා වා උපරි වා යං යං ඨානං ඉච්ඡන්ති, තං තං පාකටමෙව හොති। තස්මා යථා පෙය්යාලපාළිං පඨන්තා “පඨමං ඣානං…පෙ॰… පඤ්චමං ඣාන”න්තිආදිපරියොසානමෙව ගණ්හන්තා සඞ්ඛිපිත්වා සජ්ඣායන්ති, න අනුපදං, එවං අනෙකාපි <pb V=1.345/> කප්පකොටියො පෙය්යාලපාළිං විය සඞ්ඛිපිත්වා යං යං ඉච්ඡන්ති, තත්ථ තත්ථෙව ඤාණෙන ඔක්කමන්තා සීහොක්කන්තවසෙන ගච්ඡන්ති। එවං ගච්ඡන්තානඤ්ච තෙසං ඤාණං යථා නාම කතවාලවෙධිපරිචයස්ස සරභඞ්ගසදිසස්ස ධනුග්ගහස්ස ඛිත්තො සරො අන්තරන්තරා රුක්ඛලතාදීසු අසජ්ජමානො ලක්ඛෙයෙව පතති න සජ්ජති න විරජ්ඣති, එවං අන්තරන්තරාසු ජාතීසු න සජ්ජති න විරජ්ඣති, අසජ්ජමානං අවිරජ්ඣමානං ඉච්ඡිතිච්ඡිතට්ඨානංයෙව ගණ්හාති।
bod:අතීතභවෙ ඛන්ධා තප්පටිබද්ධනාමගොත්තානි ච සබ්බං පුබ්බෙනිවාසන්ත්වෙව සඞ්ගහිතානීති ආහ <b>“කිං විදිතං කරොති? පුබ්බෙනිවාස”</b>න්ති। මොහො පටිච්ඡාදකට්ඨෙන තමො විය තමොති ආහ <b>“ස්වෙව මොහො”</b>තිආදි। <b>ඔභාසකරණට්ඨෙනා</b>ති කාතබ්බතො කරණං, ඔභාසොව කරණං ඔභාසකරණං, අත්තනො පච්චයෙහි ඔභාසභාවෙන නිබ්බත්තෙතබ්බට්ඨෙනාති අත්ථො। <b>සෙසං පසංසාවචන</b>න්ති පටිපක්ඛවිධමනපවත්තිවිසෙසානං බොධනතො වුත්තං। <b>අවිජ්ජා විහතා</b>ති එතෙන විජානනට්ඨෙන විජ්ජාති අයම්පි <pb M=1.395/> අත්ථො දීපිතොති දට්ඨබ්බං। <b>කස්මා? යස්මා විජ්ජා උප්පන්නා</b>ති එතෙන විජ්ජාපටිපක්ඛා අවිජ්ජා, පටිපක්ඛතා චස්සා පහාතබ්බභාවෙන විජ්ජාය ච පහායකභාවෙනාති දස්සෙති। <b>එස නයො ඉතරස්මිම්පි පදද්වයෙ</b>ති ඉමිනා තමො විහතො විනට්ඨො। කස්මා? යස්මා ආලොකො උප්පන්නොති ඉමමත්ථං අතිදිසති। කිලෙසානං ආතාපනපරිතාපනට්ඨෙන වීරියං ආතාපොති ආහ <b>“වීරියාතාපෙන ආතාපිනො”</b>ති, වීරියවතොති අත්ථො। <b>පෙසිතචිත්තස්සා</b>ති යථාධිප්පෙතත්ථසිද්ධිං පතිවිස්සට්ඨචිත්තස්ස। <b>යථා අප්පමත්තස්ස ආතාපිනො පහිතත්තස්ස විහරතො</b>ති අඤ්ඤස්සපි කස්සචි මාදිසස්සාති අධිප්පායො। <b>පධානානුයොගස්සා</b>ති සම්මප්පධානමනුයුත්තස්ස। සෙසමෙත්ථ උත්තානත්තා වුත්තනයත්තා ච සුවිඤ්ඤෙය්යමෙව।
cen:පුබ්බෙනිවාසකථා නිට්ඨිතා।
sub:දිබ්බචක්ඛුඤාණකථා
bod:13:<b>චුතියා</b>ති චවනෙ। <b>උපපාතෙ</b>ති උපපජ්ජනෙ। සමීපත්ථෙ චෙතං භුම්මවචනං, චුතික්ඛණසාමන්තා උපපත්තික්ඛණසාමන්තා චාති වුත්තං හොති। තථා හි වක්ඛති “යෙ පන ආසන්නචුතිකා”තිආදි। <b>යෙන ඤාණෙනා</b>ති යෙන දිබ්බචක්ඛුඤාණෙන। දිබ්බචක්ඛුඤාණෙනෙව හි සත්තානං චුති ච උපපත්ති ච ඤායති। <b>පරිකම්මං වත්තබ්බං සියා</b>ති “දිබ්බචක්ඛුඤාණං උප්පාදෙතුකාමෙන ආදිකම්මිකෙන කුලපුත්තෙන කසිණාරම්මණං අභිඤ්ඤාපාදකජ්ඣානං සබ්බාකාරෙන අභිනීහාරක්ඛමං කත්වා තෙජොකසිණං ඔදාතකසිණං ආලොකකසිණන්ති ඉමෙසු තීසු කසිණෙසු <pb V=1.346/> අඤ්ඤතරං ආසන්නං කාතබ්බං, උපචාරජ්ඣානගොචරං කත්වා වඩ්ඪෙත්වා ඨපෙතබ්බ”න්තිආදිනා දිබ්බචක්ඛුඤාණස්ස පරිකම්මං වත්තබ්බං භවෙය්ය।
bod:<b>සො අහ</b>න්ති සො කතචිත්තාභිනීහාරො අහං। <b>දිබ්බසදිසත්තා</b>ති දිවි භවන්ති දිබ්බං, දෙවානං පසාදචක්ඛු, තෙන දිබ්බෙන චක්ඛුනා සදිසත්තාති අත්ථො। <b>දිබ්බසදිසත්තා</b>ති ච හීනූපමාදස්සනං දෙවතානං දිබ්බචක්ඛුතොපි ඉමස්ස <pb M=1.396/> මහානුභාවත්තා। ඉදානි තං දිබ්බසදිසත්තං විභාවෙතුං <b>“දෙවතානඤ්හී”</b>තිආදි වුත්තං। තත්ථ <b>සුචරිතකම්මනිබ්බත්ත</b>න්ති සද්ධාබහුලතාවිසුද්ධදිට්ඨිතාආනිසංසදස්සාවිතාදිසම්පත්තියා සුට්ඨු චරිතත්තා සුචරිතෙන දෙවූපපත්තිජනකෙන පුඤ්ඤකම්මෙන නිබ්බත්තං। <b>පිත්තසෙම්හරුහිරාදීහී</b>ති <b>ආදි</b>-සද්දෙන වාතරොගාදීනං සඞ්ගහො। <b>අපලිබුද්ධ</b>න්ති අනුපද්දුතං। පිත්තාදීහි අනුපද්දුතත්තා කම්මස්ස ච උළාරතාය උපක්කිලෙසවිමුත්ති වෙදිතබ්බා। උපක්කිලෙසදොසරහිතඤ්හි කම්මං තිණාදිදොසරහිතං විය සස්සං උළාරඵලං අනුපක්කිලිට්ඨං හොති। කාරණූපචාරෙන චස්ස ඵලං තථා වොහරීයති යථා “සුක්කං සුක්කවිපාක”න්ති। <b>දූරෙපී</b>ති <b>පි</b>-සද්දෙන සුඛුමස්සපි ආරම්මණස්ස සම්පටිච්ඡනසමත්ථතං සඞ්ගණ්හාති। <b>පසාදචක්ඛූ</b>ති චතුන්නං මහාභූතානං පසාදලක්ඛණං චක්ඛු। <b>වීරියභාවනාබලනිබ්බත්ත</b>න්ති වීරියාරම්භවසෙනෙව ඉජ්ඣනතො සබ්බාපි කුසලභාවනා වීරියභාවනා, පධානසඞ්ඛාරසමන්නාගතා වා ඉද්ධිපාදභාවනා විසෙසතො වීරියභාවනා, තස්සා ආනුභාවෙන නිබ්බත්තං වීරියභාවනාබලනිබ්බත්තං। ඤාණමයං චක්ඛු <b>ඤාණචක්ඛු। තාදිසමෙවා</b>ති උපක්කිලෙසවිමුත්තතාය දූරෙපි සුඛුමස්සපි ආරම්මණස්ස සම්පටිච්ඡනසමත්ථතාය ච තංසදිසමෙව।
bod:<b>දිබ්බවිහාරවසෙන පටිලද්ධත්තා</b>ති දිබ්බවිහාරසඞ්ඛාතානං චතුන්නං ඣානානං වසෙන පටිලද්ධත්තා। ඉමිනා කාරණවසෙනස්ස දිබ්බභාවමාහ। <b>දිබ්බවිහාරසන්නිස්සිතත්තා</b>ති අට්ඨඞ්ගසමන්නාගමෙන උක්කංසගතං පාදකජ්ඣානසඞ්ඛාතං දිබ්බවිහාරං සන්නිස්සාය පවත්තත්තා, දිබ්බවිහාරපරියාපන්නං වා අත්තනා සම්පයුත්තං රූපාවචරචතුත්ථජ්ඣානං නිස්සාය පච්චයභූතං සන්නිස්සිතත්තාති එවමෙත්ථ අත්ථො දට්ඨබ්බො। <b>ආලොකපරිග්ගහෙන මහාජුතිකත්තාපි දිබ්බ</b>න්ති කසිණාලොකානුග්ගහෙන පත්තබ්බත්තා සයං ඤාණාලොකඵරණභාවෙන ච මහාජුතිකභාවතොපි දිබ්බන්ති අත්ථො। මහාජුතිකම්පි හි දිබ්බන්ති වුච්චති “දිබ්බමිදං බ්යම්හ”න්තිආදීසු। <b>මහාගතිකත්තා</b>ති මහනීයගමනත්තා, විම්හයනීයප්පවත්තිකත්තාති අත්ථො। විම්හයනීයා හිස්ස පවත්ති තිරොකුට්ටාදිගතරූපදස්සනතො। <b>තං සබ්බ</b>න්ති “හෙට්ඨා වුත්තං අත්ථපඤ්චකමපෙක්ඛිත්වා වුත්ත”න්ති වදන්ති। කෙචි පන “ජුතිගතිඅත්ථෙසුපි සද්දවිදූ දිවුසද්දං ඉච්ඡන්තීති මහාජුතිකත්තා මහාගතිකත්තාති ඉදමෙව ද්වයං සන්ධාය වුත්තං, තස්මා ‘සද්දසත්ථානුසාරෙන වෙදිතබ්බ’න්ති ඉදං දිබ්බති ජොතයතීති දිබ්බං, දිබ්බති <pb V=1.347/> ගච්ඡති අසජ්ජමානං පවත්තතීති දිබ්බන්ති ඉමමත්ථං දස්සෙතුං වුත්ත”න්ති වදන්ති। <b>ආචරියධම්මපාලත්ථෙරො</b> පන –
ind:“දිබ්බචක්ඛුලාභාය <pb M=1.397/> යොගිනො පරිකම්මකරණං තප්පටිපක්ඛාභිභවස්ස අත්ථතො තස්ස විජයිච්ඡා නාම හොති, දිබ්බචක්ඛුලාභී ච ඉද්ධිමා දෙවතානං වචනගහණක්ඛමනධම්මදානවසෙන මහාමොග්ගල්ලානත්ථෙරාදයො විය දානග්ගහණලක්ඛණෙ වොහාරෙ ච පවත්තෙය්යාති එවං විහාරවිජයිච්ඡාවොහාරජුතිගතිසඞ්ඛාතානං අත්ථානං වසෙන ඉමස්ස අභිඤ්ඤාඤාණස්ස දිබ්බචක්ඛුභාවසිද්ධිතො සද්දවිදූ ච තෙසු එව අත්ථෙසු දිවුසද්දං ඉච්ඡන්තීති ‘තං සබ්බං සද්දසත්ථානුසාරෙන වෙදිතබ්බ’න්ති වුත්ත”න්ති –
uni:ආහ।
bod:<b>දස්සනට්ඨෙනා</b>ති රූපදස්සනභාවෙන। චක්ඛුනා හි සත්තා රූපං පස්සන්ති। යථා මංසචක්ඛු විඤ්ඤාණාධිට්ඨිතං සමවිසමං ආචික්ඛන්තං විය පවත්තති, න තථා ඉදං। ඉදං පන සයමෙව තතො සාතිසයං චක්ඛුකිච්චකාරීති ආහ <b>“චක්ඛුකිච්චකරණෙන චක්ඛුමිවාතිපි චක්ඛූ”</b>ති। <b>දිට්ඨිවිසුද්ධිහෙතුත්තා</b>ති සඞ්ඛෙපතො වුත්තමත්ථං විවරිතුං <b>“යො හී”</b>තිආදි වුත්තං। <b>උච්ඡෙදදිට්ඨිං ගණ්හාතී</b>ති පරතො උප්පත්තියා අදස්සනතො “එත්ථෙ වායං සත්තො උච්ඡින්නො, එවමිතරෙපී”ති උච්ඡෙදදිට්ඨිං ගණ්හාති। <b>නවසත්තපාතුභාවදිට්ඨිං ගණ්හාතී</b>ති ඣානලාභී අධිච්චසමුප්පන්නිකො විය ගණ්හාති। යථා හි සො අසඤ්ඤසත්තා චවිත්වා ඉධූපපන්නො පබ්බජිතො සමානො අභිඤ්ඤාලාභී හුත්වා පුබ්බෙනිවාසං අනුස්සරන්තො ඉධූපපත්තිමෙව දිස්වා තතො පරං අසඤ්ඤභවෙ උප්පත්තිං අනුස්සරිතුමසක්කොන්තො “අහං අධිච්චසමුප්පන්නො පුබ්බෙ නාහොසිං, සොම්හි එතරහි අහුත්වා සත්තතාය පරිණතො, සෙසාපි සත්තා තාදිසායෙවා”ති අභිනවසත්තපාතුභාවදිට්ඨිං ගණ්හාති, එවමයම්පි උපපාතමත්තමෙව දිස්වා චුතිං අපස්සන්තො නවසත්තපාතුභාවදිට්ඨිං ගණ්හාති।
bod:ඉදානි අඤ්ඤථාපි විසුද්ධිකාරණං දස්සෙන්තො ආහ <b>“එකාදසඋපක්කිලෙසවිරහතො වා”</b>තිආදි। <b>යථාහා</b>ති උපක්කිලෙසසුත්තෙ ආගතපාළිං නිදස්සෙති। තත්ථ හි අනුරුද්ධො නන්දියො කිමිලොති ඉමෙ තයො කුලපුත්තෙ ආමන්තෙත්වා ධම්මං දස්සෙන්තෙන “අනුරුද්ධා තුම්හෙ කිං ඉමෙහි න ආලුළිස්සන්ති, අහම්පි ඉමෙහි උපාදාය එකාදසහි උපක්කිලෙසෙහි ආලුළිතපුබ්බො”ති දස්සෙතුං –
ind:“අහම්පි <pb M=1.398/> <pb V=1.348/> සුදං අනුරුද්ධා පුබ්බෙව සම්බොධා අනභිසම්බුද්ධො බොධිසත්තොව සමානො ඔභාසඤ්චෙව සඤ්ජානාමි දස්සනඤ්ච රූපානං, සො ඛො පන මෙ ඔභාසො න චිරස්සෙව අන්තරධායති දස්සනඤ්ච රූපානං। තස්ස මය්හං අනුරුද්ධා එතදහොසි ‘කො නු ඛො හෙතු, කො පච්චයො, යෙන මෙ ඔභාසො අන්තරධායති දස්සනඤ්ච රූපාන’න්ති। තස්ස මය්හං අනුරුද්ධා එතදහොසි ‘විචිකිච්ඡා ඛො මෙ උදපාදි, විචිකිච්ඡාධිකරණඤ්ච මෙ සමාධි චවි, සමාධිම්හි චුතෙ ඔභාසො අන්තරධායති දස්සනඤ්ච රූපානං, සොහං තථා කරිස්සාමි, යථා මෙ පුන න විචිකිච්ඡා උප්පජ්ජිස්සතී’ති।
ind:“සො ඛො අහං අනුරුද්ධා අප්පමත්තො ආතාපී පහිතත්තො විහරන්තො ඔභාසඤ්චෙව සඤ්ජානාමි දස්සනඤ්ච රූපානං, සො ඛො පන මෙ ඔභාසො න චිරස්සෙව අන්තරධායති දස්සනඤ්ච රූපානං। තස්ස මය්හං අනුරුද්ධා එතදහොසි ‘කො නු ඛො හෙතු, කො පච්චයො, යෙන මෙ ඔභාසො අන්තරධායති දස්සනඤ්ච රූපාන’න්ති। තස්ස මය්හං අනුරුද්ධා එතදහොසි ‘අමනසිකාරො ඛො මෙ උදපාදි, අමනසිකාරාධිකරණඤ්ච පන මෙ සමාධි චවි, සමාධිම්හි චුතෙ ඔභාසො අන්තරධායති දස්සනඤ්ච රූපානං, සොහං තථා කරිස්සාමි, යථා මෙ පුන න විචිකිච්ඡා උප්පජ්ජිස්සති න අමනසිකාරො’”ති –
uni:ආදිනා (ම॰ නි॰ 3.241) දෙසනං ආරභිත්වා ඉදං වුත්තං “සො ඛො අහං අනුරුද්ධා විචිකිච්ඡා චිත්තස්ස උපක්කිලෙසොති ඉති විදිත්වා”තිආදි।
bod:තත්ථ (ම॰ නි॰ අට්ඨ॰ 3.241) <b>විචිකිච්ඡා</b>ති මහාසත්තස්ස ආලොකං වඩ්ඪෙත්වා දිබ්බචක්ඛුනා නානාවිධානි රූපානි පස්සන්තස්ස “ඉදං නු ඛො කි”න්ති උප්පන්නා විචිකිච්ඡා। මනසිකාරවසෙන පන මෙ රූපානි උපට්ඨහිංසු, රූපානි පස්සතො විචිකිච්ඡා උප්පජ්ජති, තස්මා ඉදානි කිඤ්චි න මනසි කරිස්සාමීති තුණ්හී භවති, තං තුණ්හීභාවප්පත්තිං සන්ධායාහ <b>“අමනසිකාරො”</b>ති। <b>ථිනමිද්ධ</b>න්ති කිඤ්චි අමනසිකරොන්තස්ස උප්පන්නං ථිනමිද්ධං। තථාභූතස්ස හි සවිප්ඵාරිකමනසිකාරස්ස අභාවතො ථිනමිද්ධං උප්පජ්ජති। <b>ඡම්භිතත්ත</b>න්ති ථිනමිද්ධං විනොදෙත්වා යථාරද්ධමනසිකාරවසෙන <pb M=1.399/> හිමවන්තාභිමුඛං ආලොකං වඩ්ඪෙත්වා දානවරක්ඛසඅජගරාදයො පස්සන්තස්ස උප්පන්නං ඡම්භිතත්තං। <b>උප්පිල</b>න්ති “මයා දිට්ඨභයං පකතියා චක්ඛුවිඤ්ඤාණෙන ඔලොකියමානං න පස්සති, අදිට්ඨෙ පරිකප්පිතසදිසෙ කිංනාම භය”න්ති භයස්ස විනොදනවසෙන චින්තෙන්තස්ස අත්තනො පච්චවෙක්ඛණාකොසල්ලං නිස්සාය උප්පන්නං උප්පිලාවිතත්තං। <b>දුට්ඨුල්ල</b>න්ති කායාලසියං। “මයා ථිනමිද්ධං ඡම්භිතත්තානං වූපසමනත්ථං ගාළ්හං වීරියං <pb V=1.349/> පග්ගහිතං, තෙන මෙ උප්පිලසඞ්ඛාතා චිත්තසමාධිදූසිතා ගෙහස්සිතා බලවපීති උප්පන්නා”ති වීරියං සිථිලං කරොන්තස්ස හි කායදුට්ඨුල්ලං කායදරථො කායාලසියං උදපාදි।
bod:<b>අච්චාරද්ධවීරිය</b>න්ති “මම වීරියං සිථිලං කරොතො දුට්ඨුල්ලං උප්පන්න”න්ති පුන වීරියං පග්ගණ්හතො උප්පන්නං අච්චාරද්ධවීරියං। <b>අතිලීනවීරිය</b>න්ති “මම වීරියං පග්ගණ්හතො එවං ජාත”න්ති පුන වීරියං සිථිලයතො උප්පන්නං අතිලීනවීරියං। <b>අභිජප්පා</b>ති දෙවලොකාභිමුඛං ආලොකං වඩ්ඪෙත්වා දෙවසඞ්ඝං පස්සතො උප්පන්නා තණ්හා। “එවං මෙ හොතූ”ති හි අභිනිවිසනවසෙන ජප්පතීති අභිජප්පා, තණ්හා। <b>නානත්තසඤ්ඤා</b>ති “මය්හං එකජාතිකං රූපං මනසිකරොන්තස්ස අභිජප්පා උප්පන්නා, නානාවිධං රූපං මනසිකාරං කරිස්සාමී”ති කාලෙන දෙවලොකාභිමුඛං කාලෙන මනුස්සලොකාභිමුඛං වඩ්ඪෙත්වා නානාවිධානි රූපානි මනසිකරොතො උප්පන්නා නානත්තසඤ්ඤා, නානත්තෙ නානාසභාවෙ සඤ්ඤාති නානත්තසඤ්ඤා। <b>අතිනිජ්ඣායිතත්ත</b>න්ති “මය්හං නානාවිධානි රූපානි මනසිකරොන්තස්ස නානත්තසඤ්ඤා උදපාදි, ඉට්ඨං වා අනිට්ඨං වා එකජාතිකමෙව රූපං මනසි කරිස්සාමී”ති තථා මනසිකරොතො උප්පන්නං රූපානං අතිනිජ්ඣායිතත්තං, අතිවිය උත්තරි කත්වා නිජ්ඣානං පෙක්ඛනං අතිනිජ්ඣායිතත්තං। <b>ඔභාස</b>න්ති පරිකම්මසමුට්ඨිතං ඔභාසං। <b>න ච රූපානි පස්සාමී</b>ති පරිකම්මොභාසමනසිකාරප්පසුතතාය දිබ්බචක්ඛුනා රූපානි න පස්සාමි। <b>රූපානි හි ඛො පස්සාමී</b>ති තෙන පරිකම්මොභාසෙන ඵරිත්වා ඨිතට්ඨානෙ දිබ්බචක්ඛුනො විසයභූතානි රූපගතානි පස්සාමි।
bod:<b>එවමාදී</b>ති <b>ආදි</b>-සද්දෙන –
ind:“කෙවලම්පි රත්තිං කෙවලම්පි දිවං කෙවලම්පි රත්තින්දිවං තස්ස මය්හං අනුරුද්ධා එතදහොසි ‘කො නු ඛො හෙතු, කො පච්චයො, ය්වාහං <pb M=1.400/> ඔභාසඤ්හි ඛො සඤ්ජානාමි, න ච රූපානි පස්සාමි, රූපානි ඛො පස්සාමි, න ච ඔභාසං සඤ්ජානාමි කෙවලම්පි රත්තිං කෙවලම්පි දිවං කෙවලම්පි රත්තින්දිව’න්ති। තස්ස මය්හං අනුරුද්ධා එතදහොසි ‘යස්මිඤ්හි ඛො අහං සමයෙ රූපනිමිත්තං අමනසිකරිත්වා ඔභාසනිමිත්තං මනසි කරොමි। ඔභාසඤ්හි ඛො තස්මිං සමයෙ සඤ්ජානාමි, න ච රූපානි පස්සාමි। යස්මිං පනාහං සමයෙ ඔභාසනිමිත්තං අමනසිකරිත්වා රූපනිමිත්තං මනසි කරොමි। රූපානි හි ඛො තස්මිං සමයෙ පස්සාමි, න ච ඔභාසං සඤ්ජානාමි කෙවලම්පි රත්තිං කෙවලම්පි දිවං කෙවලම්පි රත්තින්දිව”න්ති (ම॰ නි॰ 3.243) –
uni:එවමාදිපාළිං <pb V=1.350/> සඞ්ගණ්හාති।
bod:මනුස්සානං ඉදන්ති මානුසකං, මනුස්සානං ගොචරභූතං රූපාරම්මණං। තදඤ්ඤස්ස පන දිබ්බතිරොකුට්ටසුඛුමාදිභෙදස්ස රූපස්ස දස්සනතො අතික්කන්තමානුසකං। එවරූපං තඤ්ච මනුස්සූපචාරං අතික්කන්තං නාම හොතීති ආහ <b>“මනුස්සූපචාරං අතික්කමිත්වා රූපදස්සනෙනා”</b>ති। තත්ථ <b>මනුස්සූපචාර</b>න්ති මනුස්සෙහි උපචරිතබ්බට්ඨානං, පකතියා චක්ඛුද්වාරෙන ගහෙතබ්බං විසයන්ති අධිප්පායො। එවං විසයමුඛෙන දස්සෙත්වා ඉදානි විසයිමුඛෙන දස්සෙතුං <b>“මානුසකං වා”</b>තිආදි වුත්තං। තත්ථාපි මංසචක්ඛාතික්කමො තස්ස කිච්චාතික්කමෙනෙව දට්ඨබ්බො। <b>දිබ්බෙන චක්ඛුනා</b>ති දිබ්බචක්ඛුඤාණෙනපි දට්ඨුං න සක්කා ඛණස්ස අතිඉත්තරතාය අතිසුඛුමතාය කෙසඤ්චි රූපස්ස, අපිච දිබ්බචක්ඛුස්ස පච්චුප්පන්නං රූපාරම්මණං, තඤ්ච පුරෙජාතපච්චයභූතං, න ච ආවජ්ජනපරිකම්මෙහි විනා මහග්ගතස්ස පවත්ති අත්ථි, නාපි උප්පජ්ජමානමෙව රූපං ආරම්මණපච්චයො භවිතුං සක්කොති, භිජ්ජමානං වා, තස්මා චුතූපපාතක්ඛණෙ රූපං දිබ්බචක්ඛුනා දට්ඨුං න සක්කාති සුවුත්තමෙතං।
bod:යදි දිබ්බචක්ඛුඤාණං රූපාරම්මණමෙව, අථ කස්මා “සත්තෙ පස්සාමී”ති වුත්තන්ති? යෙභුය්යෙන සත්තසන්තානගතරූපදස්සනතො එවං වුත්තං। සත්තගහණස්ස වා කාරණභාවතො වොහාරවසෙන වුත්තන්තිපි වදන්ති। තෙ චවමානාති අධිප්පෙතාති සම්බන්ධො। <b>එවරූපෙ</b>ති න චුතූපපාතක්ඛණසමඞ්ගිනොති අධිප්පායො। මොහූපනිස්සයං නාම කම්මං නිහීනං නිහීනඵලං හොතීති ආහ <b>“මොහනිස්සන්දයුත්තත්තා”</b>ති। මොහූපනිස්සයතා ච කුසලකම්මස්ස පුබ්බභාගෙ <pb M=1.401/> මොහප්පවත්තිබහුලතාය වෙදිතබ්බා। තාය පන මොහප්පවත්තියා සංකිලිට්ඨං කුසලකම්මං නිහීනමෙව ජාතිආදිං නිප්ඵාදෙතීති නිහීනජාතිආදයො මොහස්ස නිස්සන්දඵලානීති ආහ <b>“හීනානං ජාතිකුලභොගාදීන”</b>න්තිආදි। <b>හීළිතෙ</b>ති ගරහිතෙ। <b>ඔහීළිතෙ</b>ති විසෙසතො ගරහිතෙ। <b>උඤ්ඤාතෙ</b>ති ලාමකභාවෙන ඤාතෙ। <b>අවඤ්ඤාතෙ</b>ති විසෙසතො ලාමකභාවෙන විදිතෙ। <b>අමොහනිස්සන්දයුත්තත්තා</b>ති එත්ථ අමොහො සම්පයුත්තවසෙන පුබ්බභාගවසෙන ච පවත්තො කථිතො, තෙන ච තිහෙතුකපටිසන්ධිකෙ දස්සෙති। <b>තබ්බිපරීතෙ</b>ති තස්ස හීළිතාදිභාවස්ස විපරීතෙ, අහීළිතෙ අනොහීළිතෙ අනුඤ්ඤාතෙ අනවඤ්ඤාතෙ චිත්තීකතෙති අත්ථො।
bod:<b>සුවණ්ණෙ</b>ති සුන්දරවණ්ණෙ। <b>දුබ්බණ්ණෙ</b>ති අසුන්දරවණ්ණෙ। සා පනායං සුවණ්ණදුබ්බණ්ණතා යථාක්කමං කම්මස්ස අදොසදොසූපනිස්සයතාය හොතීති ආහ <b>“අදොසනිස්සන්දයුත්තත්තා”</b>තිආදි। අදොසූපනිස්සයතා ච කම්මස්ස මෙත්තාදීහි පරිභාවිතසන්තානප්පවත්තියා වෙදිතබ්බා। <b>අභිරූපෙ විරූපෙ</b>ති <pb V=1.351/> ඉදං සණ්ඨානවසෙන වුත්තං। සණ්ඨානවචනොපි හි වණ්ණසද්දො හොති “මහන්තං හත්ථිවණ්ණං අභිනිම්මිනිත්වා”තිආදීසු (සං॰ නි॰ 1.138) විය। පඨමං වුත්තො පන අත්ථො වණ්ණවසෙනෙව වුත්තො। සුන්දරං ගතිං ගතා සුගතාති ආහ <b>“සුගතිගතෙ”</b>ති, සුගතිං උපපන්නෙති අත්ථො। අලොභජ්ඣාසයා සත්තා වදඤ්ඤූ විගතමච්ඡෙරා අලොභූපනිස්සයෙන කම්මුනා සුගතා සමිද්ධා හොන්තීති ආහ <b>“අලොභනිස්සන්දයුත්තත්තා වා අඩ්ඪෙ මහද්ධනෙ”</b>ති। දුක්ඛං ගතිං ගතා දුග්ගතාති ආහ <b>“දුග්ගතිගතෙ”</b>ති। ලොභජ්ඣාසයා සත්තා ලුද්ධා මච්ඡරිනො ලොභූපනිස්සයෙන කම්මුනා දුග්ගතා දුරූපා හොන්තීති ආහ <b>“ලොභනිස්සන්දයුත්තත්තා වා දලිද්දෙ අප්පන්නපානෙ”</b>ති। <b>උපචිත</b>න්ති ඵලාවහභාවෙන කතං। යථා කතඤ්හි කම්මං ඵලදානසමත්ථං හොති, තථා කතං උපචිතං। <b>චවමානෙතිආදීහි දිබ්බචක්ඛුකිච්චං වුත්ත</b>න්ති විසයමුඛෙන විසයිබ්යාපාරමාහ। <b>පුරිමෙහී</b>ති “දිබ්බෙන චක්ඛුනා”තිආදීනි පදානි සන්ධාය වුත්තං। <b>ආදීහී</b>ති එත්ථ <b>ච</b>-සද්දො ලුත්තනිද්දිට්ඨො, තස්මා “දිබ්බෙන…පෙ॰… පස්සාමී”ති ඉමෙහි “චවමානෙ”තිආදීහි ච දිබ්බචක්ඛුකිච්චං වුත්තන්ති අත්ථො। <b>ඉමිනා</b> <pb M=1.402/> <b>පන පදෙනා</b>ති “යථාකම්මූපගෙ සත්තෙ පජානාමී”ති ඉමිනා වාක්යෙන। පජ්ජති ඤායති අත්ථො ඉමිනාති හි පදං වාක්යං।
bod:<b>මහන්තං දුක්ඛමනුභවමානෙ</b>ති එත්ථ දිබ්බචක්ඛුඤාණෙන රූපං දිස්වා තෙසං දුක්ඛානුභවනං කාමාවචරචිත්තෙනෙව ජානාතීති වෙදිතබ්බං। <b>සො</b>ති නෙරයිකසත්තෙ පච්චක්ඛතො දිස්වා ඨිතො දිබ්බචක්ඛුඤාණලාභී। <b>එවං මනසි කරොතී</b>ති තෙසං නෙරයිකානං නිරයසංවත්තනිකස්ස කම්මස්ස ඤාතුකාමතාවසෙන පාදකජ්ඣානං සමාපජ්ජිත්වා වුට්ඨාය පරිකම්මවසෙන මනසි කරොති। <b>කිං නු ඛො</b>තිආදි මනසිකාරවිධිදස්සනං। එවං පන පරිකම්මං කත්වා පාදකජ්ඣානං සමාපජ්ජිත්වා වුට්ඨිතස්ස තං කම්මං ආරම්මණං කත්වා ආවජ්ජනං උප්පජ්ජති, තස්මිං නිරුද්ධෙ චත්තාරි පඤ්ච වා ජවනානි ජවන්ති। යෙසං පුරිමානි තීණි චත්තාරි වා පරිකම්මඋපචාරානුලොමගොත්රභුනාමකානි කාමාවචරානි, චතුත්ථං පඤ්චමං වා අප්පනාචිත්තං රූපාවචරං චතුත්ථජ්ඣානිකං, තත්ථ යං තෙන අප්පනාචිත්තෙන සද්ධිං උප්පන්නං ඤාණං, තං යථාකම්මූපගඤාණන්ති වෙදිතබ්බං। <b>“විසුං පරිකම්මං නත්ථී”</b>ති ඉදං පන දිබ්බචක්ඛුඤාණෙන විනා යථාකම්මූපගඤාණස්ස විසුං පරිකම්මං නත්ථීති අධිප්පායෙන වුත්තං। එවඤ්චෙතං ඉච්ඡිතබ්බං, අඤ්ඤථා යථාකම්මූපගඤාණස්ස මහග්ගතභාවො එව න සියා। දෙවානං දස්සනෙපි එසෙව නයො। නෙරයිකදෙවග්ගහණඤ්චෙත්ථ නිදස්සනමත්තං දට්ඨබ්බං। ආකඞ්ඛමානො හි දිබ්බචක්ඛුලාභී අඤ්ඤගතිකෙසුපි එවං පටිපජ්ජතියෙව। තථා හි වක්ඛති “අපායග්ගහණෙන තිරච්ඡානයොනිං දීපෙතී”තිආදි, “සුගතිග්ගහණෙන මනුස්සගතිපි සඞ්ගය්හතී”ති ච। තං නිරයසංවත්තනියකම්මං ආරම්මණමෙතස්සාති <b>තංකම්මාරම්මණං। ඵාරුසකවනාදීසූ</b>ති <b>ආදි</b>-සද්දෙන චිත්තලතාවනාදීනං සඞ්ගහො।
bod:<b>යථා</b> <pb V=1.352/> <b>චිමස්සා</b>ති යථා ච ඉමස්ස යථාකම්මූපගඤාණස්ස විසුං පරිකම්මං නත්ථි, එවං අනාගතංසඤාණස්සපීති විසුං පරිකම්මාභාවඤ්ච නිදස්සෙති। තත්ථ කාරණමාහ <b>“දිබ්බචක්ඛුපාදකානෙව හි ඉමානී”</b>ති। තත්රායමධිප්පායො – යථා දිබ්බචක්ඛුලාභී නිරයාදිඅභිමුඛං ආලොකං වඩ්ඪෙත්වා නෙරයිකාදිකෙ සත්තෙ දිස්වා තෙහි පුබ්බෙ ආයූහිතං නිරයසංවත්තනියාදිකං කම්මං තාදිසෙන සමාදානෙන තජ්ජෙන ච මනසිකාරෙන පරික්ඛතෙ චිත්තෙ යාථාවතො ජානාති, එවං යස්ස යස්ස සත්තස්ස සමනන්තරං අනාගතං අත්තභාවං ඤාතුකාමො, තං තං ඔදිස්ස ආලොකං වඩ්ඪෙත්වා තෙන තෙන අතීතෙ එතරහි වා ආයූහිතං තස්ස නිබ්බත්තකං කම්මං යථාකම්මූපගඤාණෙන <pb M=1.403/> දිස්වා තෙන තෙන නිබ්බත්තෙතබ්බං අනාගතං අත්තභාවං ඤාතුකාමො තාදිසෙන සමාදානෙන තජ්ජෙන ච මනසිකාරෙන පරික්ඛතෙ චිත්තෙ යාථාවතො ජානාති। එස නයො තතො පරෙසුපි අත්තභාවෙසු। එතං අනාගතංසඤාණං නාම। යස්මා එතං ද්වයං දිබ්බචක්ඛුඤාණෙ සති එව සිජ්ඣති, නාසති। තෙන වුත්තං <b>“ඉමානි දිබ්බචක්ඛුනා සහෙව ඉජ්ඣන්තී”</b>ති।
bod:<b>කායෙන දුච්චරිතං, කායතො වා උප්පන්නං දුච්චරිත</b>න්ති කායෙන දුට්ඨු චරිතං, කායතො වා උප්පන්නං කිලෙසපූතිකත්තා දුට්ඨු චරිතං කායදුච්චරිතන්ති එවං යථාක්කමං යොජෙතබ්බං। <b>කායො</b>ති චෙත්ථ චොපනකායො අධිප්පෙතො। කායවිඤ්ඤත්තිවසෙන පවත්තං අකුසලං කායකම්මං කායදුච්චරිතං। යස්මිං සන්තානෙ කම්මං කතුපචිතං, අසති ආහාරුපච්ඡෙදෙ විපාකාරහසභාවස්ස අවිගච්ඡනතො සො තෙන සහිතොයෙවාති වත්තබ්බොති ආහ <b>“සමන්නාගතාති සමඞ්ගීභූතා”</b>ති। <b>අනත්ථකාමා හුත්වා</b>ති එතෙන මාතාපිතරො විය පුත්තානං, ආචරියුපජ්ඣායා විය ච නිස්සිතකානං අත්ථකාමා හුත්වා ගරහකා උපවාදකා න හොන්තීති දස්සෙති। <b>ගුණපරිධංසනෙනා</b>ති විජ්ජමානානං ගුණානං විද්ධංසනෙන, විනාසනෙනාති අත්ථො। නනු ච අන්තිමවත්ථුනාපි උපවාදො ගුණපරිධංසනමෙවාති? සච්චමෙතං, ගුණාති පනෙත්ථ ඣානාදිවිසෙසා උත්තරිමනුස්සධම්මා අධිප්පෙතාති සීලපරිධංසනං විසුං ගහිතං। තෙනාහ <b>“නත්ථි ඉමෙසං සමණධම්මො”</b>තිආදි। <b>සමණධම්මො</b>ති ච සීලසංයමං සන්ධාය වදති। <b>ජානං වා</b>ති යං උපවදති, තස්ස අරියභාවං ජානන්තො වා। <b>අජානං වා</b>ති අජානන්තො වා। ජානනාජානනඤ්චෙත්ථ අප්පමාණං, අරියභාවො එව පමාණං। තෙනාහ <b>“උභයථාපි අරියූපවාදොව හොතී”</b>ති। “අරියොති පන අජානතො අදුට්ඨචිත්තස්සෙව තත්ථ අරියගුණභාවං පවෙදෙන්තස්ස ගුණපරිධංසනං න හොතීති තස්ස අරියූපවාදො නත්ථී”ති වදන්ති। <b>භාරියං කම්ම</b>න්ති ආනන්තරියසදිසත්තා භාරියං කම්මං, සතෙකිච්ඡං පන හොති ඛමාපනෙන, න ආනන්තරියං විය අතෙකිච්ඡං।
bod:<b>තස්ස</b> <pb V=1.353/> <b>ච ආවිභාවත්ථ</b>න්ති භාරියාදිසභාවස්ස පකාසනත්ථං। <b>තං ජිගුච්ඡී</b>ති තං ථෙරං, තං වා කිරියං ජිගුච්ඡි। <b>අතිච්ඡාතො</b>ති අතිවිය ඛුදාභිභූතො। <b>මහල්ලකො</b>ති සමණානං සාරුප්පමසාරුප්පං, ලොකසමුදාචාරමත්තං වා න ජානාතීති අධිප්පායෙන වුත්තත්තා ගුණපරිධංසනෙන ගරහතීති <pb M=1.404/> වෙදිතබ්බං। <b>අම්හාකං ලජ්ජිතබ්බකං අකාසී</b>ති “සමණෙන නාම එවං කත”න්ති වුත්තෙ මයං සීසං උක්ඛිපිතුං න සක්කොමාති අධිප්පායො। ජානන්තො එව ථෙරො <b>“අත්ථි තෙ ආවුසො ඉමස්මිං සාසනෙ පතිට්ඨා”</b>ති පුච්ඡි। ඉතරොපි සච්චාභිසමයො සාසනෙ පතිට්ඨාති ආහ <b>“සොතාපන්නො අහ”</b>න්ති। ථෙරො තං කරුණායමානො <b>“ඛීණාසවො තයා උපවදිතො”</b>ති අත්තානං ආවි අකාසි। <b>තෙනස්ස තං පාකතිකං අහොසී</b>ති තෙන අස්ස තං කම්මං මග්ගාවරණං නාහොසීති අධිප්පායො। පුබ්බෙව පන සොතාපන්නත්තා අපායගාමීනං සුප්පහීනභාවතො සග්ගාවරණමස්ස කාතුමසමත්ථමෙව තං කම්මං। <b>අත්තනා වුඩ්ඪතරො හොතී</b>ති එත්ථ “උක්කුටිකං නිසීදිත්වා ඛමාපෙතබ්බො”ති <b>විසුද්ධිමග්ගෙ</b> වුත්තං। සොතාපන්නසකදාගාමිනො දොසෙනපි නක්ඛමන්ති, සෙසඅරියා වා තස්ස අත්ථකාමා හුත්වා ආයතිං සංවරණත්ථාය න ඛමාපෙය්යුන්ති ආහ <b>“සචෙ සො නක්ඛමතී”</b>ති। <b>අත්තනා වුඩ්ඪතරො හොති, ඨිතකෙනෙවා</b>ති එත්ථාපි “උක්කුටිකං නිසීදිත්වා”ති <b>විසුද්ධිමග්ගෙ</b> (විසුද්ධි॰ 2.411) වුත්තං। එවඤ්හි තත්ථ වුත්තං –
ind:“සචෙ දිසාපක්කන්තො හොති, සයං වා ගන්ත්වා සද්ධිවිහාරිකෙ වා පෙසෙත්වා ඛමාපෙතබ්බො। සචෙ නාපි ගන්තුං, න පෙසෙතුං සක්කා හොති, යෙ තස්මිං විහාරෙ භික්ඛූ වසන්ති, තෙසං සන්තිකං ගන්ත්වා සචෙ නවකතරා හොන්ති, උක්කුටිකං නිසීදිත්වා, සචෙ වුඩ්ඪතරා, වුඩ්ඪෙසු වුත්තනයෙනෙව පටිපජ්ජිත්වා ‘අහං, භන්තෙ, අසුකං නාම ආයස්මන්තං ඉදඤ්චිදඤ්ච අවචං, ඛමතු මෙ සො ආයස්මා’ති වත්වා ඛමාපෙතබ්බං। සම්මුඛා අඛමන්තෙපි එතදෙව කාතබ්බ”න්ති।
bod:ඉදං පන පරම්පි තත්ථ (විසුද්ධි॰ 2.411) වුත්තං –
ind:“සචෙ එකචාරිකභික්ඛු හොති, නෙවස්ස වසනට්ඨානං, න ගතට්ඨානං පඤ්ඤායති, එකස්ස පණ්ඩිතස්ස භික්ඛුනො සන්තිකං ගන්ත්වා ‘අහං, භන්තෙ, අසුකං නාම ආයස්මන්තං ඉදඤ්චිදඤ්ච අවචං, තං මෙ අනුස්සරතො අනුස්සරතො විප්පටිසාරො හොති, කිං කරොමී’ති වත්තබ්බං। සො වක්ඛති ‘තුම්හෙ මා චින්තයිත්ථ, ථෙරො තුම්හාකං ඛමති, චිත්තං වූපසමෙථා’ති। තෙනපි අරියස්ස ගතදිසාභිමුඛෙන අඤ්ජලිං පග්ගහෙත්වා ‘ඛමතූ’ති වත්තබ්බ”න්ති।
bod:<b>පරිනිබ්බුතමඤ්චට්ඨාන</b>න්ති <pb M=1.405/> <pb V=1.354/> පූජාකරණට්ඨානං සන්ධායාහ। <b>පාකතිකමෙව හොතී</b>ති එවං කතෙ අත්තනො චිත්තං පසීදතීති තං කම්මං සග්ගාවරණං මග්ගාවරණඤ්ච න හොතීති අධිප්පායොති කෙචි වදන්ති। <b>චරියාපිටකෙ මාතඞ්ගචරිතසංවණ්ණනායං</b> (චරියා॰ අට්ඨ॰ 2.64) –
ind:“පාරමිතාපරිභාවනසමිද්ධාහි නානාසමාපත්තිවිහාරපරිපූරිතාහි සීලදිට්ඨිසම්පදාහි සුසඞ්ඛතසන්තානෙ මහාකරුණාධිවාසෙ මහාසත්තෙ අරියූපවාදකම්මඅභිසපසඞ්ඛාතං ඵරුසවචනං සංයුත්තං මහාසත්තස්ස ඛෙත්තවිසෙසභාවතො තස්ස ච අජ්ඣාසයඵරුසතාය දිට්ඨධම්මවෙදනීයං හුත්වා සචෙ සො මහාසත්තං න ඛමාපෙති, සත්තමෙ දිවසෙ විපච්චනසභාවං ජාතං। ඛමාපිතෙ පන මහාසත්තෙ පයොගසම්පත්තියා විපාකස්ස පටිබාහිතත්තා අවිපාකධම්මතං ආපජ්ජි අහොසිකම්මභාවතො। අයඤ්හි අරියූපවාදපාපස්ස දිට්ඨධම්මවෙදනීයස්ස ච ධම්මතා”ති –
uni:<b>ආචරියධම්මපාලත්ථෙරෙන</b> වුත්තත්තා එවං ඛමාපිතෙ තං කම්මං පයොගසම්පත්තියා විපාකස්ස පටිබාහිතත්තා අහොසිකම්මභාවෙන අවිපාකධම්මතං ආපන්නන්ති නෙව සග්ගාවරණං න මොක්ඛාවරණඤ්ච හොතීති එවමෙත්ථ අත්ථො ගහෙතබ්බො।
bod:විපරීතං දස්සනමෙතෙසන්ති <b>විපරීතදස්සනා</b>। සමාදාතබ්බට්ඨෙන සමාදානානි, කම්මානි සමාදානානි යෙසං තෙ කම්මසමාදානා, මිච්ඡාදිට්ඨිවසෙන කම්මසමාදානා <b>මිච්ඡාදිට්ඨිකම්මසමාදානා,</b> හෙතුඅත්ථං වා අන්තොගධං කත්වා මිච්ඡාදිට්ඨිවසෙන පරෙ කම්මෙසු සමාදාපකා <b>මිච්ඡාදිට්ඨිකම්මසමාදානා</b>। තයිමං අත්ථං දස්සෙන්තො <b>“මිච්ඡාදිට්ඨිවසෙනා”</b>තිආදිමාහ। යෙ ච…පෙ॰… සමාදපෙන්ති, තෙපි මිච්ඡාදිට්ඨිකම්මසමාදානාති යොජෙතබ්බං। <b>සීලසම්පන්නො</b>තිආදි පරිපක්කින්ද්රියස්ස මග්ගසමඞ්ගිනො වසෙන වුත්තං, අග්ගමග්ගට්ඨෙ පන වත්තබ්බමෙව නත්ථි। අථ වා අග්ගමග්ගපරියාපන්නා එව සීලාදයො වෙදිතබ්බා। අග්ගමග්ගට්ඨස්ස හි දිට්ඨෙව ධම්මෙ එකංසිකා අඤ්ඤාරාධනා, ඉතරෙසං අනෙකංසිකා। <b>අඤ්ඤ</b>න්ති අරහත්තං। <b>එවංසම්පදමිද</b>න්ති එත්ථ සම්පජ්ජනං සම්පදා, නිප්ඵත්ති, එවං අවිරජ්ඣනකනිප්ඵත්තිකන්ති අත්ථො, යථා තං අවස්සම්භාවී, එවමිදම්පීති වුත්තං හොති <pb M=1.406/>। යථා හි මග්ගානන්තරං අවිරජ්ඣිත්වාව ඵලං නිබ්බත්තං, එවමෙතං ඉමස්සපි පුග්ගලස්ස චුතිඅනන්තරං අවිරජ්ඣිත්වාව නිරයෙ පටිසන්ධි හොතීති දස්සෙති। සකලස්මිඤ්හි බුද්ධවචනෙ න ඉමාය උපමාය ගාළ්හතරං කත්වා වුත්තඋපමා අත්ථි। <b>තං වාචං අප්පහායා</b>තිආදීසු (ම॰ නි॰ අට්ඨ॰ 1.149) අරියූපවාදං සන්ධාය “පුන එවරූපිං වාචං න වක්ඛාමී”ති වදන්තො වාචං පජහති නාම, “පුන එවරූපං චිත්තං න උප්පාදෙස්සාමී”ති චින්තෙන්තො <pb V=1.355/> චිත්තං පජහති නාම, “පුන එවරූපිං දිට්ඨිං න ගණ්හිස්සාමී”ති පජහන්තො දිට්ඨිං පජහති නාම। තථා අකරොන්තො නෙව පජහති න පටිනිස්සජ්ජති। <b>යථාභතං නික්ඛිත්තො එවං නිරයෙ</b>ති යථා නිරයපාලෙහි ආහරිත්වා නිරයෙ ඨපිතො, එවං නිරයෙ ඨපිතොයෙව, නාස්ස නිරයූපපත්තියා කොචි විබන්ධො। තත්රායං යුත්ති – නිරයූපගො අරියූපවාදී තදාදායකස්ස අවිජහනතො සෙය්යථාපි මිච්ඡාදිට්ඨීති। එත්ථ ච “තං වාචං අප්පහායා”ති එවමාදිවචනෙන තදාදායකස්ස අප්පහානෙනෙව අරියූපවාදො අන්තරායිකො අනත්ථාවහොව, පහානෙන පන අච්චයං දෙසෙත්වා ඛමාපනෙන න අන්තරායිකො අනත්ථාවහො යථා තං වුට්ඨිතා දෙසිතා ච ආපත්තීති දස්සෙති। මිච්ඡාදිට්ඨිවසෙන අකත්තබ්බං නාම පාපං නත්ථි, යතො සංසාරඛාණුභාවොපි නාම හොතීති ආහ <b>“මිච්ඡාදිට්ඨිපරමානි, භික්ඛවෙ, වජ්ජානී”</b>ති।
bod:“උච්ඡින්නභවනෙත්තිකො, භික්ඛවෙ, තථාගතස්ස කායො තිට්ඨති (දී॰ නි॰ 1. 147), අයඤ්චෙව කායො බහිද්ධා ච නාමරූප”න්ති ච එවමාදීසු විය ඉධ <b>කාය</b>-සද්දො ඛන්ධපඤ්චකවිසයොති ආහ <b>“කායස්ස භෙදාති උපාදින්නක්ඛන්ධපරිච්චාගා”</b>ති। අවීතරාගස්ස මරණතො පරං නාම භවන්තරූපාදානමෙවාති ආහ <b>“පරං මරණාති තදනන්තරං අභිනිබ්බත්තක්ඛන්ධග්ගහණෙ”</b>ති। යෙන තිට්ඨති, තස්ස උපච්ඡෙදෙනෙව කායො භිජ්ජතීති ආහ <b>“කායස්ස භෙදාති ජීවිතින්ද්රියස්ස උපච්ඡෙදා”</b>ති। එති ඉමස්මා සුඛන්ති අයො, පුඤ්ඤන්ති ආහ <b>“පුඤ්ඤසම්මතා අයා”</b>ති। ආයන්ති එතස්මා සුඛානීති ආයො, පුඤ්ඤකම්මාදීනං සුඛසාධනං। තෙනාහ <b>“සුඛානං වා ආයස්ස අභාවා”</b>ති। <b>විවසා</b>ති කම්මස්ස වසෙ වත්තනතො අත්තනො වසෙ වත්තිතුං න සක්කොන්තීති විගතො වසො එතෙසන්ති විවසා, අවසවත්තිනොති <pb M=1.407/> අත්ථො। ඉයති අස්සාදීයතීති අයො, අස්සාදොති ආහ <b>“අස්සාදසඤ්ඤිතො අයො”</b>ති।
bod:<b>නාගරාජාදීන</b>න්ති <b>ආදි</b>-සද්දෙන සුපණ්ණාදීනං සඞ්ගහො। <b>අසුරසදිස</b>න්ති පෙතාසුරසදිසං। <b>සො හී</b>ති සො අසුරකායො। <b>සබ්බසමුස්සයෙහී</b>ති සබ්බෙහි සම්පත්තිසමුස්සයෙහි, සබ්බසම්පත්තිරාසිතොති වුත්තං හොති। <b>වුත්තවිපරියායෙනා</b>ති “සුට්ඨු චරිතං, සොභනං වා චරිතං අනවජ්ජත්තාති සුචරිත”න්තිආදිනා කායදුච්චරිතෙනාතිආදීනං පදානං වුත්තස්ස අත්ථස්ස විපරියායෙන। “ඉතො භො සුගතිං ගච්ඡා”ති (ඉතිවු॰ 83) වචනතො මනුස්සගතිපි සුගතියෙවාති ආහ <b>“සුගතිග්ගහණෙන මනුස්සගතිපි සඞ්ගය්හතී”</b>ති। සෙසමෙත්ථ වුත්තනයත්තා උත්තානත්ථතො ච සුවිඤ්ඤෙය්යමෙව।
cen:දිබ්බචක්ඛුඤාණකථා නිට්ඨිතා।
sub:ආසවක්ඛයඤාණකථා
bod:14:<b>විපස්සනාපාදක</b>න්ති <pb V=1.356/> විපස්සනාය පදට්ඨානභූතං। විපස්සනා ච තිවිධා විපස්සකපුග්ගලභෙදෙන। මහාබොධිසත්තානඤ්හි පච්චෙකබොධිසත්තානඤ්ච චින්තාමයඤාණසංවද්ධිතත්තා සයම්භූඤාණභූතා, ඉතරෙසං සුතමයඤාණසංවද්ධිතත්තා පරොපදෙසසම්භූතා। සා “ඨපෙත්වා නෙවසඤ්ඤානාසඤ්ඤායතනං අවසෙසරූපාරූපජ්ඣානානං අඤ්ඤතරතො වුට්ඨායා”තිආදිනා අනෙකධා අරූපමුඛවසෙන චතුධාතුවවත්ථානෙ වුත්තානං තෙසං තෙසං ධාතුපරිග්ගහමුඛානං අඤ්ඤතරමුඛවසෙන අනෙකධාව <b>විසුද්ධිමග්ගෙ</b> නානානයතො විභාවිතා। මහාබොධිසත්තානං පන චතුවීසතිකොටිසතසහස්සමුඛෙන පභෙදගමනතො නානානයං සබ්බඤ්ඤුතඤ්ඤාණසන්නිස්සයස්ස අරියමග්ගඤාණස්ස අධිට්ඨානභූතං පුබ්බභාගඤාණගබ්භං ගණ්හාපෙන්තං පරිපාකං ගච්ඡන්තං පරමගම්භීරං සණ්හසුඛුමතරං අනඤ්ඤසාධාරණං විපස්සනාඤාණං හොති। යං අට්ඨකථාසු මහාවජිරඤ්ඤාණන්ති වුච්චති। යස්ස ච පවත්තිවිභාගෙන චතුවීසතිකොටිසතසහස්සපභෙදස්ස පාදකභාවෙන සමාපජ්ජියමානා චතුවීසතිකොටිසතසහස්සසඞ්ඛ්යා දෙවසිකං සත්ථු වළඤ්ජනකසමාපත්තියො වුච්චන්ති, ස්වායං බුද්ධානං විපස්සනාචාරො <b>පරමත්ථමඤ්ජුසායං</b> <pb M=1.408/> විසුද්ධිමග්ගවණ්ණනායං උද්දෙසතො දස්සිතො, අත්ථිකෙහි තතො ගහෙතබ්බො।
bod:ආසවානං ඛෙපනතො සමුච්ඡින්දනතො ආසවක්ඛයො අරියමග්ගො, උක්කට්ඨනිද්දෙසවසෙන අරහත්තමග්ගග්ගහණං। ආසවානං ඛයෙ ඤාණං ආසවක්ඛයඤාණන්ති දස්සෙන්තො <b>“තත්ර චෙතං ඤාණ”</b>න්ති වත්වා <b>ඛයෙ</b>ති ච ආධාරෙ භුම්මං, න විසයෙති දස්සෙන්තො <b>“තප්පරියාපන්නත්තා”</b>ති ආහ। <b>ඉදං දුක්ඛ</b>න්ති දුක්ඛස්ස අරියසච්චස්ස තදා පච්චක්ඛතො ගහිතභාවදස්සනං। <b>එත්තකං දුක්ඛ</b>න්ති තස්ස පරිච්ඡිජ්ජ ගහිතභාවදස්සනං। <b>න ඉතො භිය්යො</b>ති අනවසෙසෙත්වා ගහිතභාවදස්සනං। තෙනාහ <b>“සබ්බම්පි දුක්ඛසච්ච”</b>න්තිආදි। <b>සරසලක්ඛණපටිවෙධෙනා</b>ති සභාවසඞ්ඛාතස්ස ලක්ඛණස්ස අසම්මොහතො පටිවිජ්ඣනෙන। අසම්මොහපටිවෙධොති ච යථා තස්මිං ඤාණෙ පවත්තෙ පච්ඡා දුක්ඛස්ස සරූපාදිපරිච්ඡෙදෙ සම්මොහො න හොති, තථා පවත්ති। තෙනාහ <b>“යථාභූතං අබ්භඤ්ඤාසි”</b>න්ති। <b>නිබ්බත්තික</b>න්ති නිප්ඵාදෙන්තං। <b>යං ඨානං පත්වා</b>ති යං නිබ්බානං මග්ගස්ස ආරම්මණපච්චයට්ඨෙන කාරණභූතං ආගම්ම। තදුභයවතො හි පුග්ගලස්ස පත්ති තදුභයස්ස පත්තීති වුත්තං। <b>පත්වා</b>ති වා පාපුණනහෙතු। <b>අප්පවත්ති</b>න්ති අප්පවත්තිනිමිත්තං। තෙ වා න පවත්තන්ති එත්ථාති අප්පවත්ති, නිබ්බානං। <b>තස්සා</b>ති දුක්ඛනිරොධස්ස। <b>සම්පාපක</b>න්ති සච්ඡිකිරියාවසෙන සම්මදෙව පාපකං।
bod:<b>කිලෙසවසෙනා</b>ති <pb V=1.357/> ආසවසඞ්ඛාතකිලෙසවසෙන। යස්මා ආසවානං දුක්ඛසච්චපරියායො, තප්පරියාපන්නත්තා, සෙසසච්චානඤ්ච තංසමුදයාදිපරියායො අත්ථි, තස්මා වුත්තං <b>“පරියායතො”</b>ති। දස්සෙන්තො සච්චානීති යොජනා। ආසවානංයෙව චෙත්ථ ගහණං “ආසවානං ඛයඤාණායා”ති ආරද්ධත්තා। තථා හි ආසවවිමුත්තිසීසෙනෙව සබ්බසංකිලෙසවිමුත්ති වුත්තා। <b>ඉදං දුක්ඛන්ති යථාභූතං අබ්භඤ්ඤාසි</b>න්තිආදිනා මිස්සකමග්ගො ඉධ කථිතොති <b>“සහ විපස්සනාය කොටිප්පත්තං මග්ගං කථෙතී”</b>ති වුත්තං। එත්ථ ච සච්චප්පටිවෙධස්ස තදා අතීතකාලිකත්තා “යථාභූතං අබ්භඤ්ඤාසි”න්ති වත්වාපි අභිසමයකාලෙ තස්ස පච්චුප්පන්නතං උපාදාය “එවං ජානතො එවං පස්සතො”ති වත්තමානකාලෙන නිද්දෙසො කතො। සො ච කාමං මග්ගක්ඛණතො පරං යාවජ්ජතනා අතීතකාලිකො එව, සබ්බපඨමං පනස්ස අතීතකාලිකත්තං ඵලක්ඛණෙනෙව වෙදිතබ්බන්ති <pb M=1.409/> ආහ <b>“විමුච්චිත්ථාති ඉමිනා ඵලක්ඛණං දස්සෙතී”</b>ති। <b>ජානතො පස්සතො</b>ති වා හෙතුනිද්දෙසොයං। ජානනහෙතු දස්සනහෙතු කාමාසවාපි චිත්තං විමුච්චිත්ථාති යොජනා। භවාසවග්ගහණෙනෙව චෙත්ථ භවරාගස්ස විය භවදිට්ඨියාපි සමවරොධොති දිට්ඨාසවස්සපි සඞ්ගහො දට්ඨබ්බො।
bod:යස්මා පහීනකිලෙසපච්චවෙක්ඛණෙන විජ්ජමානස්සපි කම්මස්ස ආයතිං අප්පටිසන්ධිකභාවතො “ඛීණා ජාතී”ති ජානාති, යස්මා ච මග්ගපච්චවෙක්ඛණාදීහි වුසිතං බ්රහ්මචරියන්තිආදිං පජානාති, තස්මා වුත්තං <b>“ඛීණා ජාතීති ආදීහි තස්ස භූමි”</b>න්ති। තත්ථ <b>තස්සා</b>ති පච්චවෙක්ඛණඤාණස්ස। <b>භූමි</b>න්ති පවත්තිට්ඨානං। යෙනාධිප්පායෙන <b>“කතමා පනා”</b>තිආදිනා චොදනා කතා, තං පකාසෙත්වා පරිහාරං වත්තුකාමො ආහ <b>“න තාවස්සා”</b>තිආදි। <b>න තාවස්ස අතීතා ජාති ඛීණා</b>ති මග්ගභාවනාය න ඛීණාති අධිප්පායො। තත්ථ කාරණමාහ <b>“පුබ්බෙව ඛීණත්තා”</b>ති। න අනාගතා අස්ස ජාති ඛීණාති යොජනා। <b>න අනාගතා</b>ති ච අනාගතත්තසාමඤ්ඤං ගහෙත්වා ලෙසෙන වදති। තෙනාහ <b>“අනාගතෙ වායාමාභාවතො”</b>ති। විජ්ජමානෙයෙව හි පයොගො සම්භවති, නාවිජ්ජමානෙති අධිප්පායො। අනාගතවිසෙසො පනෙත්ථ අධිප්පෙතො, තස්ස ච ඛෙපනෙ වායාමොපි ලබ්භතෙව। තෙනාහ <b>“යා පන මග්ගස්සා”</b>තිආදි। “යා පනා”ති හි ආදිනා මග්ගභාවනාය අනාගතජාතියා එව හෙතුවිනාසනද්වාරෙන ඛීණභාවො පකාසීයති। <b>එකචතුපඤ්චවොකාරභවෙසූ</b>ති භවත්තයග්ගහණං වුත්තනයෙන අනවසෙසතො ජාතියා ඛීණභාවදස්සනත්ථං। <b>ත</b>න්ති යථාවුත්තජාතිං। <b>සො</b>ති භගවා।
bod:බ්රහ්මචරියවාසො නාම ඉධ මග්ගබ්රහ්මචරියස්ස නිබ්බත්තනමෙවාති ආහ <b>“නිට්ඨිත”</b>න්ති। සම්මාදිට්ඨියා චතූසු සච්චෙසු පරිඤ්ඤාදිකිච්චසාධනවසෙන පවත්තමානාය සම්මාසඞ්කප්පාදීනම්පි දුක්ඛසච්චෙ පරිඤ්ඤාභිසමයානුගුණා පවත්ති, ඉතරසච්චෙසු ච නෙසං පහානාභිසමයාදිවසෙන පවත්ති <pb V=1.358/> පාකටා එව। තෙන වුත්තං <b>“චතූහි මග්ගෙහි පරිඤ්ඤාපහානසච්ඡිකිරියාභාවනාභිසමයවසෙනා”</b>ති। <b>නාපරං ඉත්ථත්තායා</b>ති ඉමෙ පකාරා ඉත්ථං, තබ්භාවො ඉත්ථත්තං, තදත්ථන්ති වුත්තං හොති। තෙ පන පකාරා අරියමග්ගබ්යාපාරභූතා පරිඤ්ඤාදයො ඉධාධිප්පෙතාති ආහ <b>“එවංසොළසකිච්චභාවායා”</b>ති। තෙ හි මග්ගං පච්චවෙක්ඛතො මග්ගානුභාවෙන පාකටා හුත්වා උපට්ඨහන්ති <pb M=1.410/>, පරිඤ්ඤාදීසු ච පහානමෙව පධානං, තදත්ථත්තාය ඉතරෙසන්ති ආහ <b>“කිලෙසක්ඛයාය වා”</b>ති। පහීනකිලෙසපච්චවෙක්ඛණවසෙන වා එතං වුත්තං। “නාපරං ඉත්ථත්තායාති අබ්භඤ්ඤාසි”න්ති එත්ථායමපරො නයො – <b>ඉත්ථත්තායා</b>ති නිස්සක්කෙ සම්පදානවචනං। තෙනායමත්ථො – ඉත්ථත්තාය ඉත්ථම්භාවතො ඉමස්මා එවංපකාරා ඉදානි වත්තමානක්ඛන්ධසන්තානා අපරං අනාගතක්ඛන්ධසන්තානං මය්හං නත්ථි, ඉමෙ පන චරිමත්තභාවසඞ්ඛාතා පඤ්චක්ඛන්ධා පරිඤ්ඤාතා අප්පතිට්ඨා තිට්ඨන්ති ඡින්නමූලකා රුක්ඛා විය। අපරිඤ්ඤාතමූලකා හි පතිට්ඨා। යථාහ “කබළීකාරෙ චෙ, භික්ඛවෙ, ආහාරෙ අත්ථි රාගො අත්ථි නන්දී අත්ථි තණ්හා, පතිට්ඨිතං තත්ථ විඤ්ඤාණං විරුළ්හ”න්තිආදි (සං॰ නි॰ 2.64; කථා॰ 296; මහානි॰ 7)। තෙ පන පඤ්චක්ඛන්ධා චරිමකවිඤ්ඤාණනිරොධෙන අනුපාදානො විය ජාතවෙදො නිබ්බායිස්සන්තීති අබ්භඤ්ඤාසින්ති।
bod:<b>පච්චවෙක්ඛණඤාණපරිග්ගහිත</b>න්ති න පඨමදුතියඤාණද්වයාධිගමං විය කෙවලන්ති අධිප්පායො। <b>දස්සෙන්තො</b>ති නිගමනවසෙන දස්සෙන්තො। සරූපතො හි පුබ්බෙ දස්සිතමෙවාති। සෙසමෙත්ථ වුත්තනයත්තා සුවිඤ්ඤෙය්යමෙව।
bod:<b>තික්ඛත්තුං ජාතො</b>ති ඉමිනා පන ඉදං දස්සෙති “අහං, බ්රාහ්මණ, පඨමවිජ්ජාය ජාතොයෙව පුරෙජාතස්ස සහජාතස්ස වා අභාවතො සබ්බෙසං වුඩ්ඪො මහල්ලකො, කිමඞ්ගං පන තීහි විජ්ජාහි තික්ඛත්තුං ජාතොති। <b>පුබ්බෙනිවාසඤාණෙන අතීතංසඤාණ</b>න්ති අතීතාරම්මණසභාගතාය තබ්භාවීභාවතො ච පුබ්බෙනිවාසඤාණෙන අතීතංසඤාණං පකාසෙත්වාති යොජෙතබ්බං। තත්ථ <b>අතීතංසඤාණ</b>න්ති අතීතක්ඛන්ධායතනධාතුසඞ්ඛාතෙ අතීතකොට්ඨාසෙ අප්පටිහතඤාණං। දිබ්බචක්ඛුඤාණස්ස පච්චුප්පන්නාරම්මණත්තා යථාකම්මූපගඤාණස්ස අනාගතංසඤාණස්ස ච දිබ්බචක්ඛුවසෙනෙව ඉජ්ඣනතො දිබ්බචක්ඛුනො පරිභණ්ඩඤාණත්තා දිබ්බචක්ඛුම්හියෙව ච ඨිතස්ස චෙතොපරියඤාණසිද්ධිතො වුත්තං <b>“දිබ්බචක්ඛුනා පච්චුප්පන්නානාගතංසඤාණ”</b>න්ති। තත්ථ <b>දිබ්බචක්ඛුනා</b>ති සපරිභණ්ඩෙන දිබ්බචක්ඛුඤාණෙන। පච්චුප්පන්නංසො ච අනාගතංසො ච පච්චුප්පන්නානාගතංසං, තත්ථ ඤාණං <b>පච්චුප්පන්නානාගතංසඤාණං</b>। ආසවක්ඛයඤාණාධිගමෙනෙව සබ්බඤ්ඤුතඤ්ඤාණස්ස විය සෙසාසාධාරණඤාණදසබලඤාණආවෙණිකබුද්ධධම්මාදීනම්පි අනඤ්ඤසාධාරණානං බුද්ධගුණානං ඉජ්ඣනතො <pb M=1.411/> <pb V=1.359/> වුත්තං <b>“ආසවක්ඛයෙන සකලලොකියලොකුත්තරගුණ”</b>න්ති। තෙනාහ <b>“සබ්බෙපි සබ්බඤ්ඤුගුණෙ පකාසෙත්වා”</b>ති।
cen:ආසවක්ඛයඤාණකථා නිට්ඨිතා।
sub:දෙසනානුමොදනකථා
bod:15:<b>පීතිවිප්ඵාරපරිපුණ්ණගත්තචිත්තො</b>ති පීතිඵරණෙන පරිපුණ්ණකායචිත්තො। <b>අඤ්ඤාණ</b>න්ති අඤ්ඤාණස්සාති අත්ථො। <b>ධී</b>සද්දස්ස යොගතො හි සාමිඅත්ථෙ එතං උපයොගවචනං। <b>අභික්කන්තා</b>ති එත්ථ අතික්කන්තා, විගතාති අත්ථොති ආහ <b>“ඛයෙ දිස්සතී”</b>ති। තෙනෙව හි <b>“නික්ඛන්තො පඨමො යාමො”</b>ති වුත්තං। <b>අභික්කන්තතරො චා</b>ති අතිවිය කන්තතරො මනොරමො, තාදිසො ච සුන්දරො භද්දකො නාම හොතීති ආහ <b>“සුන්දරෙ දිස්සතී”</b>ති। <b>කො</b>ති දෙවනාගයක්ඛගන්ධබ්බාදීසු කො කතමො। <b>මෙ</b>ති මම। <b>පාදානී</b>ති පාදෙ। <b>ඉද්ධියා</b>ති ඉමාය එවරූපාය දෙවිද්ධියා। <b>යසසා</b>ති ඉමිනා එදිසෙන පරිවාරෙන පරිච්ඡෙදෙන। <b>ජල</b>න්ති විජ්ජොතමානො। <b>අභික්කන්තෙනා</b>ති අතිවිය කන්තෙන කමනීයෙන අභිරූපෙන। <b>වණ්ණෙනා</b>ති ඡවිවණ්ණෙන සරීරවණ්ණනිභාය। <b>සබ්බා ඔභාසයං දිසා</b>ති දසපි දිසා පභාසෙන්තො චන්දො විය සූරියො විය ච එකොභාසං එකාලොකං කරොන්තොති ගාථාය අත්ථො। <b>අභිරූපෙ</b>ති උළාරරූපෙ සම්පන්නරූපෙ।
bod:<b>අභික්කන්තං භො ගොතම, අභික්කන්තං භො ගොතමා</b>ති වචනද්වයස්ස <b>“සාධු සාධු භො ගොතමා”</b>ති ආමෙඩිතවසෙන අත්ථං දස්සෙත්වා තස්ස විසයං නිද්ධාරෙන්තො ආහ <b>“භයෙ කොධෙ”</b>තිආදි। තත්ථ “චොරො චොරො, සප්පො සප්පො”තිආදීසු <b>භයෙ</b> ආමෙඩිතං। “විජ්ඣ විජ්ඣ, පහර පහරා”තිආදීසු <b>කොධෙ</b>। “සාධු සාධූ”තිආදීසු <b>පසංසායං</b>। “ගච්ඡ ගච්ඡ, ලුනාහි ලුනාහී”තිආදීසු <b>තුරිතෙ</b>। “ආගච්ඡ ආගච්ඡා”තිආදීසු <b>කොතූහලෙ</b>। “බුද්ධො බුද්ධොති චින්තෙන්තො”තිආදීසු (බු॰ වං॰ 2.44) <b>අච්ඡරෙ</b>। “අභික්කමථායස්මන්තො, අභික්කමථායස්මන්තො”තිආදීසු (දී॰ නි॰ 3.20; අ॰ නි॰ 9.11) <b>හාසෙ</b>। “කහං එකපුත්තක, කහං එකපුත්තකා”තිආදීසු <b>සොකෙ</b>। “අහො සුඛං, අහො සුඛ”න්තිආදීසු (උදා॰ 20; චූළව॰ 332) <b>පසාදෙ</b>। <b>ච</b>-සද්දො අවුත්තසමුච්චයත්ථො <pb M=1.412/>। තෙන ගරහඅසම්මානාදීනං සඞ්ගහො දට්ඨබ්බො। තත්ථ “පාපො පාපො”තිආදීසු <b>ගරහායං</b>। “අභිරූපක අභිරූපකා”තිආදීසු <b>අසම්මානෙ</b> දට්ඨබ්බං।
bod:නයිදං <pb V=1.360/> ආමෙඩිතවසෙන ද්වික්ඛත්තුං වුත්තං, අථ ඛො අත්ථද්වයවසෙනාති දස්සෙන්තො <b>“අථ වා”</b>තිආදිමාහ। <b>අභික්කන්ත</b>න්ති වචනං අපෙක්ඛිත්වා නපුංසකලිඞ්ගවසෙන වුත්තං। තං පන භගවතො වචනං ධම්මස්ස දෙසනාති කත්වා වුත්තං <b>“යදිදං භොතො ගොතමස්ස ධම්මදෙසනා”</b>ති। අත්ථමත්තදස්සනං වා එතං, තස්මා අත්ථවසෙන ලිඞ්ගවිභත්තිවිපරිණාමො වෙදිතබ්බො। දුතියපදෙපි එසෙව නයො। <b>දොසනාසනතො</b>ති රාගාදිකිලෙසවිද්ධංසනතො। <b>ගුණාධිගමනතො</b>ති සීලාදිගුණානං සම්පාපනතො। යෙ ගුණෙ දෙසනා අධිගමෙති, තෙසු පධානභූතා ගුණා දස්සෙතබ්බාති තෙ පධානභූතෙ ගුණෙ තාව දස්සෙතුං <b>“සද්ධාජනනතො පඤ්ඤාජනනතො”</b>ති වුත්තං। සද්ධාපමුඛා හි ලොකියා ගුණා, පඤ්ඤාපමුඛා ලොකුත්තරා। <b>සාත්ථතො</b>තිආදීසු සීලාදිඅත්ථසම්පත්තියා <b>සාත්ථතො,</b> සභාවනිරුත්තිසම්පත්තියා <b>සබ්යඤ්ජනතො</b>। සුවිඤ්ඤෙය්යසද්දප්පයොගතාය <b>උත්තානපදතො,</b> සණ්හසුඛුමභාවෙන දුවිඤ්ඤෙය්යත්ථතාය <b>ගම්භීරත්ථතො</b>। සිනිද්ධමුදුමධුරසද්දප්පයොගතාය <b>කණ්ණසුඛතො,</b> විපුලවිසුද්ධපෙමනීයත්ථතාය <b>හදයඞ්ගමතො</b>। මානාතිමානවිධමනෙන <b>අනත්තුක්කංසනතො,</b> ථම්භසාරම්භනිම්මද්දනෙන <b>අපරවම්භනතො</b>। හිතාධිප්පායප්පවත්තියා පරෙසං රාගපරිළාහාදිවූපසමනෙන <b>කරුණාසීතලතො,</b> කිලෙසන්ධකාරවිධමනෙන <b>පඤ්ඤාවදාතතො</b>। කරවීකරුතමඤ්ජුතාය <b>ආපාථරමණීයතො,</b> පුබ්බාපරාවිරුද්ධසුවිසුද්ධත්ථතාය <b>විමද්දක්ඛමතො</b>। ආපාථරමණීයතාය එව <b>සුය්යමානසුඛතො,</b> විමද්දක්ඛමතාය හිතජ්ඣාසයප්පවත්තිතාය ච <b>වීමංසියමානහිතතො</b>ති එවමත්ථො වෙදිතබ්බො। <b>එවමාදීහී</b>ති <b>ආදි</b>-සද්දෙන සංසාරචක්කනිවත්තනතො, සද්ධම්මචක්කප්පවත්තනතො, මිච්ඡාවාදවිධමනතො, සම්මාවාදපතිට්ඨාපනතො, අකුසලමූලසමුද්ධරණතො, කුසලමූලසංරොපනතො, අපායද්වාරපිධානතො, සග්ගමග්ගද්වාරවිවරණතො, පරියුට්ඨානවූපසමනතො, අනුසයසමුග්ඝාතනතොති එවමාදීනං සඞ්ගහො දට්ඨබ්බො।
bod:<b>අධොමුඛඨපිත</b>න්ති කෙනචි අධොමුඛං ඨපිතං। <b>හෙට්ඨාමුඛජාත</b>න්ති සභාවෙනෙව හෙට්ඨාමුඛං ජාතං। <b>උග්ඝාටෙය්යා</b>ති විවටං කරෙය්ය। <b>හත්ථෙ</b> <pb M=1.413/> <b>ගහෙත්වා</b>ති “පුරත්ථාභිමුඛො උත්තරාභිමුඛො වා ගච්ඡා”තිආදීනි අවත්වා හත්ථෙ ගහෙත්වා “නිස්සන්දෙහං එස මග්ගො, එවං ගච්ඡා”ති දස්සෙය්ය। <b>කාළපක්ඛචාතුද්දසී</b>ති කාළපක්ඛෙ චාතුද්දසී කාළපක්ඛචාතුද්දසී। <b>නික්කුජ්ජිතං උක්කුජ්ජෙය්යා</b>ති ආධෙය්යස්ස අනාධාරභූතං භාජනං ආධාරභාවාපාදනවසෙන උක්කුජ්ජෙය්ය। හෙට්ඨාමුඛජාතතාය <b>සද්ධම්මවිමුඛං</b> අධොමුඛඨපිතතාය <b>අසද්ධම්මෙ පතිට්ඨිත</b>න්ති එවං පදද්වයං යථාරහං යොජෙතබ්බං, න යථාසඞ්ඛ්යං। කාමං කාමච්ඡන්දාදයොපි පටිච්ඡාදකා නීවරණභාවතො, මිච්ඡාදිට්ඨි පන සවිසෙසං පටිච්ඡාදිකා සත්තෙ මිච්ඡාභිනිවෙසනෙනාති ආහ <b>“මිච්ඡාදිට්ඨිගහනපටිච්ඡන්න”</b>න්ති। තෙනාහ භගවා – “මිච්ඡාදිට්ඨිපරමාහං, භික්ඛවෙ, වජ්ජං වදාමී”ති। සබ්බො අපායගාමිමග්ගො <b>කුම්මග්ගො</b> කුච්ඡිතො මග්ගොති කත්වා, සම්මාදිට්ඨිආදීනං උජුපටිපක්ඛතාය මිච්ඡාදිට්ඨිආදයො අට්ඨ <pb V=1.361/> මිච්ඡත්තධම්මා <b>මිච්ඡාමග්ගො</b>। තෙනෙව හි තදුභයපටිපක්ඛතං සන්ධාය <b>“සග්ගමොක්ඛමග්ගං ආචික්ඛන්තෙනා”</b>ති වුත්තං। සප්පිආදිසන්නිස්සයො පදීපො න තථා, උජ්ජලො යථා තෙලසන්නිස්සයොති තෙලපජ්ජොතග්ගහණං। <b>එතෙහි පරියායෙහී</b>ති එතෙහි නික්කුජ්ජිතුක්කුජ්ජනපටිච්ඡන්නවිවරණාදිඋපමොපමිතබ්බප්පකාරෙහි, එතෙහි වා යථාවුත්තෙහි අරසරූපතාදීනං අත්තනි අඤ්ඤථා පටිපාදනපරියායෙහි අත්තනො දිබ්බවිහාරවිභාවනපරියායෙහි විජ්ජත්තයවිභාවනාපදෙසෙන අත්තනො සබ්බඤ්ඤුගුණවිභාවනපරියායෙහි ච। තෙනාහ <b>“අනෙකපරියායෙන ධම්මො පකාසිතො”</b>ති।
cen:දෙසනානුමොදනකථා නිට්ඨිතා।
sub:පසන්නාකාරකථා
bod:<b>පසන්නාකාර</b>න්ති පසන්නෙහි කාතබ්බං සක්කාරං। <b>සරණං ගච්ඡාමී</b>ති එත්ථ ඉති-සද්දො ලුත්තනිද්දිට්ඨොති ආහ <b>“සරණන්ති ගච්ඡාමී”</b>ති। එත්ථ හි නායං ගමිසද්දො නීසද්දාදයො විය ද්විකම්මකො, තස්මා යථා අජං ගාමං නෙතීති වුච්චති, එවං “ගොතමං සරණං ගච්ඡාමී”ති වත්තුං න සක්කා, “සරණන්ති ගච්ඡාමී”ති පන වත්තබ්බං, තස්මා එත්ථ ඉති-සද්දො ලුත්තනිද්දිට්ඨොති වෙදිතබ්බං। <b>සරණ</b>න්ති පටිසරණං। තෙනාහ <b>“පරායණ”</b>න්ති। පරායණභාවො <pb M=1.414/> ච අනත්ථනිසෙධනෙන අත්ථසම්පටිපාදනෙන ච හොතීති ආහ <b>“අඝස්ස තාතා හිතස්ස ච විධාතා”</b>ති। <b>අඝස්සා</b>ති දුක්ඛතොති වදන්ති, පාපතොති පන අත්ථො යුත්තො, නිස්සක්කෙ චෙතං සාමිවචනං। සරණන්ති ගමනඤ්චෙත්ථ තදධිප්පායෙන භජනං තථා ජානනං වාති දස්සෙන්තො <b>“ඉති ඉමිනා අධිප්පායෙනා”</b>තිආදිමාහ। තත්ථ <b>ගච්ඡාමී</b>තිආදීසු පුරිමස්ස පුරිමස්ස පච්ඡිමං පච්ඡිමං අත්ථවචනං। <b>භජනං</b> වා සරණාධිප්පායෙන උපසඞ්කමනං, <b>සෙවනා</b> සන්තිකාවචරතා, <b>පයිරුපාසනං</b> වත්තප්පටිවත්තකරණෙන උපට්ඨානන්ති එවං සබ්බථාපි අනඤ්ඤසරණතංයෙව දීපෙති। <b>ගච්ඡාමී</b>ති පදස්ස කථං බුජ්ඣාමීති අයමත්ථො ලබ්භතීති ආහ <b>“යෙසං හී”</b>තිආදි।
bod:<b>අධිගතමග්ගෙ සච්ඡිකතනිරොධෙ</b>ති පදද්වයෙනපි ඵලට්ඨා එව දස්සිතා, න මග්ගට්ඨාති තෙ දස්සෙන්තො <b>“යථානුසිට්ඨං පටිපජ්ජමානෙ චා”</b>ති ආහ। නනු ච කල්යාණපුථුජ්ජනොපි යථානුසිට්ඨං පටිපජ්ජතීති වුච්චතීති? කිඤ්චාපි වුච්චති, නිප්පරියායෙන පන මග්ගට්ඨා එව තථා වත්තබ්බා, න ඉතරෙ නියාමොක්කමනාභාවතො। තථා හි තෙ එව <b>“අපායෙසු අපතමානෙ ධාරෙතී”</b>ති වුත්තා। සම්මත්තනියාමොක්කමනෙන හි අපායවිනිමුත්තසම්භවො। <b>අක්ඛායතීති</b> එත්ථ <b>ඉති</b>-සද්දො <pb V=1.362/> ආදිඅත්ථො, පකාරත්ථො වා। තෙන “යාවතා, භික්ඛවෙ, ධම්මා සඞ්ඛතා වා අසඞ්ඛතා වා, විරාගො තෙසං අග්ගමක්ඛායතී”ති (ඉතිවු॰ 90; අ॰ නි॰ 4.34) <b>සුත්තපදං</b> සඞ්ගණ්හාති, <b>“විත්ථාරො”</b>ති වා ඉමිනා। එත්ථ ච අරියමග්ගො නිය්යානිකතාය, නිබ්බානං තස්ස තදත්ථසිද්ධිහෙතුතායාති උභයමෙව නිප්පරියායෙන ධම්මොති වුත්තො। නිබ්බානඤ්හි ආරම්මණපච්චයභූතං ලභිත්වා අරියමග්ගස්ස තදත්ථසිද්ධි, තථාපි අරියඵලානං “යස්මා තාය සද්ධාය අවූපසන්තායා”තිආදිවචනතො මග්ගෙන සමුච්ඡින්නානං කිලෙසානං පටිප්පස්සද්ධිප්පහානකිච්චතාය නිය්යානානුගුණතාය නිය්යානපරියොසානතාය ච। පරියත්තිධම්මස්ස පන නිය්යානධම්මසමධිගමහෙතුතායාති ඉමිනා පරියායෙන වුත්තනයෙන ධම්මභාවො ලබ්භති එව, ස්වායමත්ථො පාඨාරුළ්හො එවාති දස්සෙන්තො <b>“න කෙවල”</b>න්තිආදිමාහ।
bod:<b>රාගවිරාගොති මග්ගො කථිතො</b>ති කාමරාගො භවරාගොති එවමාදිභෙදො සබ්බොපි රාගො විරජ්ජති පහීයති එතෙනාති රාගවිරාගොති මග්ගො කථිතො। <b>අනෙජමසොකන්ති ඵල</b>න්ති එජාසඞ්ඛාතාය තණ්හාය <pb M=1.415/> අන්තොනිජ්ඣානලක්ඛණස්ස සොකස්ස ච තදුප්පත්තියං සබ්බසො පරික්ඛීණත්තා අනෙජමසොකන්ති ඵලං කථිතං। <b>අප්පටිකූල</b>න්ති අවිරොධදීපනතො කෙනචි අවිරුද්ධං, ඉට්ඨං පණීතන්ති වා අත්ථො। පගුණරූපෙන පවත්තිතත්තා, පකට්ඨගුණවිභාවනතො වා <b>පගුණං</b>। යථාහ “විහිංසසඤ්ඤී පගුණං නභාසිං, ධම්මං පණීතං මනුජෙසු බ්රහ්මෙ”ති (ම॰ නි॰ 1.283; මහාව॰ 9)। සබ්බධම්මක්ඛන්ධා කථිතාති යොජනා। <b>දිට්ඨිසීලසඞ්ඝාතෙනා</b>ති “යායං දිට්ඨි අරියා නිය්යානිකා නිය්යාති තක්කරස්ස සම්මා දුක්ඛක්ඛයාය, තථාරූපාය දිට්ඨියා දිට්ඨිසාමඤ්ඤගතො විහරතී”ති (දී॰ නි॰ 3.324, 356; ම॰ නි॰ 1.492; 3.54) එවං වුත්තාය දිට්ඨියා “යානි තානි සීලානි අඛණ්ඩානි අච්ඡිද්දානි අසබලානි අකම්මාසානි භුජිස්සානි විඤ්ඤුප්පසත්ථානි අපරාමට්ඨානි සමාධිසංවත්තනිකානි, තථාරූපෙහි සීලෙහි සීලසාමඤ්ඤගතො විහරතී”ති (දී॰ නි॰ 3.324, 356; ම॰ නි॰ 1.492; 3.54; අ॰ නි॰ 6.12) එවං වුත්තානං සීලානඤ්ච සංහතභාවෙන, දිට්ඨිසීලසාමඤ්ඤෙනාති අත්ථො। <b>සංහතො</b>ති ඝටිතො, සමෙතොති අත්ථො। අරියපුග්ගලා හි යත්ථ කත්ථචි දූරෙ ඨිතාපි අත්තනො ගුණසාමග්ගියා සංහතා එව। <b>අට්ඨ ච පුග්ගලා ධම්මදසා තෙ</b>ති පුරිසයුගළවසෙන චත්තාරොපි පුග්ගලවසෙන අට්ඨෙව අරියධම්මස්ස පච්චක්ඛදස්සාවිතාය ධම්මදසා। තීණි වත්ථූනි සරණන්ති ගමනෙන තික්ඛත්තුං ගමනෙන ච <b>තීණි සරණගමනානි। පටිවෙදෙසී</b>ති අත්තනො හදයඞ්ගතං වාචාය පවෙදෙසි।
cen:පසන්නාකාරකථා නිට්ඨිතා।
sub:සරණගමනකථා
bod:සරණගමනස්ස <pb V=1.363/> විසයප්පභෙදඵලසංකිලෙසභෙදානං විය කත්තු ච විභාවනා තත්ථ කොසල්ලාය හොතීති <b>“සරණගමනෙසු කොසල්ලත්ථං සරණං…පෙ॰… වෙදිතබ්බො”</b>ති වුත්තං තෙන විනා සරණගමනස්සෙව අසම්භවතො। තත්ථ <b>සරණ</b>න්ති පදත්ථතො තාව හිංසතීති සරණං। හිංසත්ථස්ස හි සරසද්දස්ස වසෙනෙතං පදං දට්ඨබ්බං, තස්මා සරණගතානං තෙනෙව සරණගමනෙන වට්ටභයං චිත්තුත්රාසං කායිකං දුක්ඛං දුග්ගතිපරියාපන්නං සබ්බම්පි දුක්ඛං හනති, විනාසෙතීති අත්ථො। රතනත්තයස්සෙවෙතං අධිවචනං <pb M=1.416/>। අථ වා හිතෙ පවත්තනෙන “සම්පන්නසීලා, භික්ඛවෙ, විහරථා”තිආදිනා (ම॰ නි॰ 1.64) අත්ථෙ නියොජනෙන අහිතා ච නිවත්තනෙන “පාණාතිපාතස්ස ඛො පන පාපකො විපාකො, පාපකං අභිසම්පරාය”න්තිආදිනා ආදීනවදස්සනාදිමුඛෙන අනත්ථතො නිවත්තනෙන සත්තානං භයං හිංසති, හිතාහිතෙසු අප්පවත්තිපවත්තිහෙතුකං බ්යසනං අපවත්තිකරණෙන විනාසෙති බුද්ධො। භවකන්තාරඋත්තරණෙන මග්ගසඞ්ඛාතො ධම්මො සත්තානං භයං හිංසති, ඉතරො අස්සාසදානෙන। අප්පකානම්පි දානවසෙන පූජාවසෙන ච උපනීතානං සක්කාරානං විපුලඵලපටිලාභකරණෙන සත්තානං භයං හිංසති සඞ්ඝො අනුත්තරදක්ඛිණෙය්යභාවතො, තස්මා ඉමිනාපි විභජිත්වා වුත්තපරියායෙන රතනත්තයං සරණං। “සම්මාසම්බුද්ධො භගවා, ස්වාක්ඛාතො ධම්මො, සුප්පටිපන්නො සඞ්ඝො”ති එවං පවත්තරතනත්තයපසආදතග්ගරුකතාහි විධුතදිට්ඨිවිචිකිච්ඡාසම්මොහඅස්සද්ධියාදිතාය විහතකිලෙසො තදෙව රතනත්තයං සරණං පරායණං ගති තාණං ලෙණන්ති එවං පවත්තියා තප්පරායණතාකාරප්පවත්තො චිත්තුප්පාදො <b>සරණගමනං</b> සරණන්ති ගච්ඡති එතෙනාති කත්වා। තෙන යථාවුත්තචිත්තුප්පාදෙන සමන්නාගතො සත්තො සරණන්ති ගච්ඡති, වුත්තප්පකාරෙන චිත්තුප්පාදෙන “එතානි මෙ තීණි රතනානි සරණං, එතානි පරායණ”න්ති එවං උපෙති භජති සෙවති පයිරුපාසති, එවං වා ජානාති, බුජ්ඣතීති අත්ථො। එවං තාව සරණං, සරණගමනං, යො ච සරණං ගච්ඡති, ඉදං තයං වෙදිතබ්බං।
bod:<b>සරණගමනප්පභෙදෙ</b> පන දුවිධං සරණගමනං ලොකුත්තරං ලොකියඤ්ච। තත්ථ ලොකුත්තරං දිට්ඨසච්චානං මග්ගක්ඛණෙ සරණගමනුපක්කිලෙසසමුච්ඡෙදනෙන ආරම්මණතො නිබ්බානාරම්මණං හුත්වා කිච්චතො සකලෙපි රතනත්තයෙ ඉජ්ඣති। අත්ථතො චතුසච්චාධිගමො එව හි ලොකුත්තරසරණගමනං। තත්ථ හි නිබ්බානධම්මො සච්ඡිකිරියාභිසමයවසෙන, මග්ගධම්මො භාවනාභිසමයවසෙන පටිවිජ්ඣියමානොයෙව සරණගමනත්ථං සාධෙති, බුද්ධගුණා පන සාවකගොචරභූතා පරිඤ්ඤාභිසමයවසෙන, තථා අරියසඞ්ඝගුණා। තෙන වුත්තං “කිච්චතො සකලෙපි රතනත්තයෙ ඉජ්ඣතී”ති <pb V=1.364/>। ඉජ්ඣන්තඤ්ච සහෙව ඉජ්ඣති, න ලොකියං විය පටිපාටියා අසම්මොහපටිවෙධෙන පටිවිද්ධත්තා। යෙ පන වදන්ති “න සරණගමනං නිබ්බානාරම්මණං හුත්වා පවත්තති, මග්ගස්ස අධිගතත්තා පන අධිගතමෙව හොති එකච්චානං තෙවිජ්ජාදීනං <pb M=1.417/> ලොකියවිජ්ජාදයො වියා”ති, තෙසං ලොකියමෙව සරණගමනං සියා, න ලොකුත්තරං। තඤ්ච අයුත්තං දුවිධස්සපි ඉච්ඡිතබ්බත්තා। ලොකියං පන සරණගමනං පුථුජ්ජනානං සරණගමනුපක්කිලෙසවික්ඛම්භනෙන ආරම්මණතො බුද්ධාදිගුණාරම්මණං හුත්වා ඉජ්ඣති। තං අත්ථතො බුද්ධාදීසු වත්ථූසු “සම්මාසම්බුද්ධො භගවා”තිආදිනා සද්ධාපටිලාභො යථාවුත්තසද්ධාපුබ්බඞ්ගමා ච සම්මාදිට්ඨි, දසසු පුඤ්ඤකිරියවත්ථූසු දිට්ඨිජුකම්මන්ති වුච්චති। එත්ථ ච “සද්ධාපටිලාභො”ති ඉමිනා මාතාදීහි උස්සාහිතදාරකාදීනං විය ඤාණවිප්පයුත්තසරණගමනං දස්සිතන්ති වෙදිතබ්බං। “සම්මාදිට්ඨී”ති ඉමිනා පන ඤාණසම්පයුත්තං සරණගමනං දස්සිතං බුද්ධසුබුද්ධතං ධම්මසුධම්මතං සඞ්ඝසුප්පටිපත්තිඤ්ච ලොකියාවබොධවසෙනෙව සම්මා ඤායෙන දස්සනතො।
bod:තයිදං ලොකියසරණගමනං චතුධා පවත්තති අත්තසන්නිය්යාතනෙන තප්පරායණතාය සිස්සභාවූපගමනෙන පණිපාතෙනාති। තත්ථ <b>අත්තසන්නිය්යාතනං</b> නාම “අජ්ජ ආදිං කත්වා අහං අත්තානං බුද්ධස්ස නිය්යාතෙමි, ධම්මස්ස, සඞ්ඝස්සා”ති එවං බුද්ධාදීනංයෙව සංසාරදුක්ඛනිත්ථරණත්ථං අත්තනො අත්තභාවස්ස පරිච්චජනං। <b>තප්පරායණතා</b> නාම “අජ්ජ ආදිං කත්වා අහං බුද්ධපරායණො ධම්මපරායණො සඞ්ඝපරායණොති මං ධාරෙථා”ති එවං තප්පරායණභාවො। <b>සිස්සභාවූපගමනං</b> නාම “අජ්ජ ආදිං කත්වා ‘අහං බුද්ධස්ස අන්තෙවාසිකො, ධම්මස්ස, සඞ්ඝස්සා’ති මං ධාරෙථා”ති එවං සිස්සභාවූපගමො। <b>පණිපාතො</b> නාම “අජ්ජ ආදිං කත්වා ‘අහං අභිවාදනං පච්චුට්ඨානං අඤ්ජලිකම්මං සාමීචිකම්මං බුද්ධාදීනංයෙව තිණ්ණං වත්ථූනං කරොමී’ති මං ධාරෙථා”ති එවං බුද්ධාදීසු පරමනිපච්චකාරො। ඉමෙසඤ්හි චතුන්නං ආකාරානං අඤ්ඤතරම්පි කරොන්තෙන ගහිතංයෙව හොති සරණගමනං।
bod:අපිච “භගවතො අත්තානං පරිච්චජාමි, ධම්මස්ස සඞ්ඝස්ස අත්තානං පරිච්චජාමි, ජීවිතං පරිච්චජාමි, පරිච්චත්තොයෙව මෙ අත්තා, පරිච්චත්තංයෙව මෙ ජීවිතං, ජීවිතපරියන්තිකං බුද්ධං සරණං ගච්ඡාමි, බුද්ධො මෙ සරණං ලෙණං තාණ”න්ති එවම්පි <b>අත්තසන්නිය්යාතනං</b> වෙදිතබ්බං। “සත්ථාරඤ්ච වතාහං පස්සාමි, භගවන්තමෙව පස්සාමි, සුගතඤ්ච වතාහං පස්සාමි, භගවන්තමෙව පස්සාමි, සම්මාසම්බුද්ධඤ්ච වතාහං පස්සාමි, භගවන්තමෙව පස්සාමී”ති (සං॰ නි॰ 2.154) එවං මහාකස්සපත්ථෙරස්ස සරණගමනං විය <b>සිස්සභාවූපගමනං</b> දට්ඨබ්බං।
gax:“සො <pb M=1.418/> <pb V=1.365/> අහං විචරිස්සාමි, ගාමා ගාමං පුරා පුරං।
gae:නමස්සමානො සම්බුද්ධං, ධම්මස්ස ච සුධම්මතං॥ (සං॰ නි॰ 1.246; සු॰ නි॰ 194)।
gae:“තෙ මයං විචරිස්සාම, ගාමා ගාමං නගා නගං…පෙ॰… සුධම්මත”න්ති॥ (සු॰ නි॰ 182) –
uni:එවම්පි ආළවකසාතාගිරහෙමවතාදීනං සරණගමනං විය <b>තප්පරායණතා</b> වෙදිතබ්බා। නනු චෙතෙ ආළවකාදයො මග්ගෙනෙව ආගතසරණගමනා, කථං තෙසං තප්පරායණතාසරණගමනං වුත්තන්ති? මග්ගෙනාගතසරණගමනෙහිපි “සොහං විචරිස්සාමි ගාමා ගාම”න්තිආදිනා (සං॰ නි॰ 1.246; සු॰ නි॰ 194) තෙහි තප්පරායණතාකාරස්ස පවෙදිතත්තා තථා වුත්තං। අථ ඛො බ්රහ්මායු බ්රාහ්මණො උට්ඨායාසනා එකංසං උත්තරාසඞ්ගං කරිත්වා භගවතො පාදෙසු සිරසා නිපතිත්වා භගවතො පාදානි මුඛෙන ච පරිචුම්බති, පාණීහි ච පරිසම්බාහති, නාමඤ්ච සාවෙති “බ්රහ්මායු අහං, භො ගොතම, බ්රාහ්මණො, බ්රහ්මායු අහං, භො ගොතම, බ්රාහ්මණො”ති (ම॰ නි॰ 2.394) එවම්පි <b>පණිපාතො</b> දට්ඨබ්බො।
bod:සො පනෙස ඤාතිභයාචරියදක්ඛිණෙය්යතාවසෙන චතුබ්බිධො හොති। තත්ථ දක්ඛිණෙය්යතාහෙතුකෙන පණිපාතෙන සරණගමනං හොති, න ඉතරෙහි ඤාතිභයාදිවසප්පවත්තෙහි තීහි පණිපාතෙහි। සෙට්ඨවසෙනෙව හි සරණං ගය්හති, සෙට්ඨවසෙන භිජ්ජති, තස්මා යො සාකියො වා කොලියො වා “බුද්ධො අම්හාකං ඤාතකො”ති වන්දති, අග්ගහිතමෙව හොති සරණං। යො වා “සමණො ගොතමො රාජපූජිතො මහානුභාවො අවන්දියමානො අනත්ථම්පි කරෙය්යා”ති භයෙන වන්දති, අග්ගහිතමෙව හොති සරණං। යොපි බොධිසත්තකාලෙ භගවතො සන්තිකෙ කිඤ්චි උග්ගහිතං සරමානො බුද්ධකාලෙ වා –
gax:“එකෙන භොගං භුඤ්ජෙය්ය, ද්වීහි කම්මං පයොජයෙ।
gae:චතුත්ථඤ්ච නිධාපෙය්ය, ආපදාසු භවිස්සතී”ති॥ (දී॰ නි॰ 3.265) –
uni:එවරූපිං දිට්ඨධම්මිකං අනුසාසනිං උග්ගහෙත්වා “ආචරියො මෙ”ති වන්දති, අග්ගහිතමෙව හොති සරණං, සම්පරායිකං පන නිය්යානිකං වා අනුසාසනිං පච්චාසීසන්තො දක්ඛිණෙය්යපණිපාතමෙව කරොති। යො පන “අයං ලොකෙ අග්ගදක්ඛිණෙය්යො”ති වන්දති, තෙනෙව ගහිතං හොති සරණං।
bod:එවං <pb M=1.419/> <pb V=1.366/> ගහිතසරණස්ස ච උපාසකස්ස වා උපාසිකාය වා අඤ්ඤතිත්ථියෙසු පබ්බජිතම්පි ඤාතිං “ඤාතකො මෙ අය”න්ති වන්දතොපි සරණගමනං න භිජ්ජති, පගෙව අපබ්බජිතං। තථා රාජානං භයවසෙන වන්දතො। සො හි රට්ඨපූජිතත්තා අවන්දියමානො අනත්ථම්පි කරෙය්යාති। තථා යං කිඤ්චි සිප්පසික්ඛාපකං තිත්ථියම්පි “ආචරියො මෙ අය”න්ති වන්දතොපි න භිජ්ජති। එවං <b>සරණගමනස්ස පභෙදො</b> වෙදිතබ්බො।
cen:සරණගමනකථා නිට්ඨිතා।
sub:සරණගමනඵලකථා
bod:එත්ථ ච ලොකුත්තරස්ස සරණගමනස්ස චත්තාරි සාමඤ්ඤඵලානි විපාකඵලං අරියමග්ගස්සෙව ලොකුත්තරසරණගමනන්ති අධිප්පෙතත්තා। සකලස්ස පන වට්ටදුක්ඛස්ස අනුප්පාදනිරොධො ආනිසංසඵලං। වුත්තඤ්හෙතං –
gax:“යො ච බුද්ධඤ්ච ධම්මඤ්ච, සඞ්ඝඤ්ච සරණං ගතො।
gae:චත්තාරි අරියසච්චානි, සම්මප්පඤ්ඤාය පස්සති॥
gax:“දුක්ඛං දුක්ඛසමුප්පාදං, දුක්ඛස්ස ච අතික්කමං।
gae:අරියඤ්චට්ඨඞ්ගිකං මග්ගං, දුක්ඛූපසමගාමිනං॥
gax:“එතං ඛො සරණං ඛෙමං, එතං සරණමුත්තමං।
gae:එතං සරණමාගම්ම, සබ්බදුක්ඛා පමුච්චතී”ති॥ (ධ॰ ප॰ 190-192)।
bod:අපිච නිච්චතො අනුපගමනාදිවසෙන පෙතස්ස ආනිසංසඵලං වෙදිතබ්බං। වුත්තඤ්හෙතං –
ind:“අට්ඨානමෙතං, භික්ඛවෙ, අනවකාසො, යං දිට්ඨිසම්පන්නො පුග්ගලො කඤ්චි සඞ්ඛාරං නිච්චතො උපගච්ඡෙය්ය, සුඛතො උපගච්ඡෙය්ය, කඤ්චි ධම්මං අත්තතො උපගච්ඡෙය්ය, මාතරං ජීවිතා වොරොපෙය්ය, පිතරං ජීවිතා වොරොපෙය්ය, අරහන්තං ජීවිතා වොරොපෙය්ය, පදුට්ඨචිත්තො තථාගතස්ස ලොහිතං උප්පාදෙය්ය, සඞ්ඝං භින්දෙය්ය, අඤ්ඤං සත්ථාරං උද්දිසෙය්ය, නෙතං ඨානං විජ්ජතී”ති (ම॰ නි॰ 3.128; අ॰ නි॰ 1.276)।
bod:ලොකියස්ස <pb M=1.420/> <pb V=1.367/> පන සරණගමනස්ස භවසම්පදාපි භොගසම්පදාපි ඵලමෙව। වුත්තඤ්හෙතං –
gax:“යෙ කෙචි බුද්ධං සරණං ගතාසෙ,
gax:න තෙ ගමිස්සන්ති අපායභූමිං।
gax:පහාය මානුසං දෙහං,
gae:දෙවකායං පරිපූරෙස්සන්තී”ති॥(දී॰ නි॰ 2.332; සං॰ නි॰ 1.37)।
bod:අපරම්පි වුත්තං –
ind:“අථ ඛො සක්කො දෙවානමින්දො අසීතියා දෙවතාසහස්සෙහි සද්ධිං යෙනායස්මා මහාමොග්ගල්ලානො තෙනුපසඞ්කමි…පෙ॰… එකමන්තං ඨිතං ඛො සක්කං දෙවානමින්දං ආයස්මා මහාමොග්ගල්ලානො එතදවොච ‘සාධු ඛො, දෙවානමින්ද, බුද්ධසරණගමනං හොති, බුද්ධසරණගමනහෙතු ඛො, දෙවානමින්ද, එවමිධෙකච්චෙ සත්තා කායස්ස භෙදා පරං මරණා සුගතිං සග්ගං ලොකං උපපජ්ජන්ති। තෙ අඤ්ඤෙ දෙවෙ දසහි ඨානෙහි අධිගණ්හන්ති දිබ්බෙන ආයුනා දිබ්බෙන වණ්ණෙන සුඛෙන යසෙන ආධිපතෙය්යෙන දිබ්බෙහි රූපෙහි සද්දෙහි ගන්ධෙහි රසෙහි ඵොට්ඨබ්බෙහී’”ති (සං॰ නි॰ 4.341)।
uni:එස නයො ධම්මෙ සඞ්ඝෙ ච।
bod:අපිච වෙලාමසුත්තාදිවසෙනපි සරණගමනස්ස ඵලවිසෙසො වෙදිතබ්බො। තථා හි <b>වෙලාමසුත්තෙ</b> (අ॰ නි॰ 9.20) “කරීසස්ස චතුත්ථභාගප්පමාණානං චතුරාසීතිසහස්සසඞ්ඛ්යානං සුවණ්ණපාතිරූපියපාතිකංසපාතීනං යථාක්කමං රූපියසුවණ්ණහිරඤ්ඤපූරානං සබ්බාලඞ්කාරපටිමණ්ඩිතානං චතුරාසීතියා හත්ථිසහස්සානං චතුරාසීතියා අස්සසහස්සානං චතුරාසීතියා රථසහස්සානං චතුරාසීතියා ධෙනුසහස්සානං චතුරාසීතියා කඤ්ඤාසහස්සානං චතුරාසීතියා පල්ලඞ්කසහස්සානං චතුරාසීතියා වත්ථකොටිසහස්සානං අපරිමාණස්ස ච ඛජ්ජභොජ්ජාදිභෙදස්ස ආහාරස්ස පරිච්චජනවසෙන සත්තමාසාධිකානි සත්ත සංවච්ඡරානි නිරන්තරං පවත්තවෙලාමමහාදානතො එකස්ස සොතාපන්නස්ස දින්නං මහප්ඵලතරං, තතො සතං සොතාපන්නානං දින්නදානතො එකස්ස සකදාගාමිනො, තතො <pb M=1.421/> එකස්ස අනාගාමිනො, තතො එකස්ස අරහතො, තතො එකස්ස පච්චෙකසම්බුද්ධස්ස, තතො සම්මාසම්බුද්ධස්ස, තතො බුද්ධප්පමුඛස්ස සඞ්ඝස්ස දින්නදානං මහප්ඵලතරං, තතො <pb V=1.368/> චාතුද්දිසං සඞ්ඝං උද්දිස්ස විහාරකරණං, තතො සරණගමනං මහප්ඵලතර”න්ති පකාසිතං। වුත්තඤ්හෙතං –
ind:“යං, ගහපති, වෙලාමො බ්රාහ්මණො දානං අදාසි මහාදානං, යො චෙකං දිට්ඨිසම්පන්නං භොජෙය්ය, ඉදං තතො මහප්ඵලතර”න්ති (අ॰ නි॰ 9.20) –
bod:ආදි। එවං <b>සරණගමනඵලං</b> වෙදිතබ්බං।
cen:සරණගමනඵලකථා නිට්ඨිතා।
sub:සරණගමනසංකිලෙසභෙදකථා
bod:තත්ථ ච ලොකියසරණගමනං තීසු වත්ථූසු අඤ්ඤාණසංසයමිච්ඡාඤාණාදීහි සංකිලිස්සති, න මහාජුතිකං, න උජ්ජලං අපරිසුද්ධං අපරියොදාතං හොති, න මහාවිප්ඵාරං අනුළාරං। එත්ථ ච <b>අඤ්ඤාණං</b> නාම වත්ථුත්තයස්ස ගුණානං අජානනං තත්ථ සම්මොහො। “බුද්ධො නු ඛො, න නු ඛො”තිආදිනා විචිකිච්ඡා <b>සංසයො। මිච්ඡාඤාණං</b> නාම තස්ස ගුණානං අගුණභාවපරිකප්පනෙන විපරීතග්ගාහොති වෙදිතබ්බං। ලොකුත්තරස්ස පන සරණගමනස්ස නත්ථි සංකිලෙසො। ලොකියස්ස ච සරණගමනස්ස දුවිධො භෙදො සාවජ්ජො අනවජ්ජො ච। තත්ථ <b>සාවජ්ජො</b> අඤ්ඤසත්ථාරාදීසු අත්තනිය්යාතනාදීහි හොති, සො අනිට්ඨඵලො। <b>අනවජ්ජො</b> පන කාලකිරියාය හොති। ලොකියඤ්හි සරණගමනං සික්ඛාපදසමාදානං විය අග්ගහිතකාලපරිච්ඡෙදකං ජීවිතපරියන්තමෙව හොති, තස්මා තස්ස ඛන්ධභෙදෙන භෙදො, සො අවිපාකත්තා අඵලො। ලොකුත්තරස්ස පන නෙවත්ථි භෙදො। භවන්තරෙපි හි අරියසාවකො අඤ්ඤං සත්ථාරං න උද්දිසතීති। එවං සරණගමනස්ස <b>සංකිලෙසො</b> ච <b>භෙදො</b> ච වෙදිතබ්බො।
bod:කස්මා පනෙත්ථ වොදානං න ගහිතං, නනු වොදානවිභාවනාපි තත්ථ කොසල්ලාය හොතීති? සච්චමෙතං, තං පන සංකිලෙසග්ගහණෙන අත්ථතො දීපිතං හොතීති න ගහිතං। යානි හි තෙසං සංකිලෙසකාරණානි අඤ්ඤාණාදීනි <pb M=1.422/>, තෙසං සබ්බෙන සබ්බං අනුප්පාදනෙන උප්පන්නානඤ්ච පහානෙන වොදානං හොතීති। එවමෙත්ථ “සරණං සරණගමන”න්තිආදීනං පපඤ්චො වෙදිතබ්බො। ඉමස්ස පන යථාවුත්තපපඤ්චස්ස ඉධ අවචනෙ කාරණං දස්සෙන්තො ආහ <b>“සො පන ඉධ වුච්චමානො”</b>තිආදි। තත්ථ <b>සරණවණ්ණනතො</b>ති සාමඤ්ඤඵලසුත්තෙ වුත්තසරණවණ්ණනතො।
cen:සරණගමනසංකිලෙසභෙදකථා නිට්ඨිතා।
sub:උපාසකත්තපටිවෙදනාකථා
bod:<b>එවං</b> <pb V=1.369/> <b>ධාරෙතූ</b>ති එවං ජානාතූති අත්ථො। එත්ථ <b>කො උපාසකො</b>ති සරූපපුච්ඡා, තස්මා කිංලක්ඛණො උපාසකොති වුත්තං හොති। <b>කස්මා</b>ති හෙතුපුච්ඡා। තෙන කෙන පවත්තිනිමිත්තෙන උපාසකසද්දො තස්මිං පුග්ගලෙ නිරුළ්හොති දස්සෙති। තෙනාහ <b>“කස්මා උපාසකොති වුච්චතී”</b>ති। සද්දස්ස හි අභිධෙය්යපවත්තිනිමිත්තං තදත්ථස්ස තබ්භාවකාරණං। <b>කිමස්ස සීල</b>න්ති කීදිසං අස්ස උපාසකස්ස සීලං, කිත්තකෙන සීලෙනායං සීලසම්පන්නො නාම හොතීති අත්ථො। <b>කො ආජීවො</b>ති කො අස්ස සම්මාආජීවො। සො පන මිච්ඡාජීවස්ස පරිවජ්ජනෙන හොතීති සොපි විභජීයති। <b>කා විපත්තී</b>ති කස්ස සීලස්ස ආජීවස්ස වා විපත්ති। අනන්තරස්ස හි විධි වා පටිසෙධො වා। <b>සම්පත්තී</b>ති එත්ථාපි එසෙව නයො।
bod:<b>ඉදං පකිණ්ණකං වෙදිතබ්බ</b>න්ති කථං වෙදිතබ්බං? වුච්චතෙ – <b>කො උපාසකො</b>ති ඛත්තියාදීසු යො කොචි තිසරණං ගතො ගහට්ඨො। සරණගමනමෙව හෙත්ථ කාරණං, න ජාතිආදිවිසෙසො। වුත්තඤ්හෙතං “යතො ඛො, මහානාම, බුද්ධං සරණං ගතො හොති, ධම්මං, සඞ්ඝං සරණං ගතො හොති। එත්තාවතා ඛො, මහානාම, උපාසකො හොතී”ති (සං॰ නි॰ 5.1033)।
bod:<b>කස්මා උපාසකො</b>ති රතනත්තයඋපාසනතො। තෙනෙව සරණගමනෙන තත්ථ ච සක්කච්චකිරියාය ආදරගාරවබහුමානාදියොගෙන පයිරුපාසනතොති වුත්තං හොති। සො හි බුද්ධං උපාසතීති උපාසකො। ධම්මං, සඞ්ඝං උපාසතීති උපාසකො।
bod:<b>කිමස්ස</b> <pb M=1.423/> <b>සීල</b>න්ති පඤ්ච වෙරමණියො। <b>වෙරමණියො</b>ති චෙත්ථ වෙරං වුච්චති පාණාතිපාතාදීසු දුස්සීල්යං, තස්ස මනනතො හනනතො විනාසනතො වෙරමණියො පඤ්ච විරතියො විරතිප්පධානත්තා තස්ස සීලස්ස। වුත්තඤ්හෙතං “යතො ඛො, මහානාම, උපාසකො පාණාතිපාතා පටිවිරතො හොති, අදින්නාදානා, කාමෙසුමිච්ඡාචාරා, මුසාවාදා, සුරාමෙරයමජ්ජපමාදට්ඨානා පටිවිරතො හොති। එත්තාවතා ඛො, මහානාම, උපාසකො සීලවා හොතී”ති (සං॰ නි॰ 5.1033)।
bod:<b>කො ආජීවො</b>ති පඤ්ච මිච්ඡාවණිජ්ජා පහාය ධම්මෙන සමෙන ජීවිතකප්පනං। වුත්තඤ්හෙතං – “පඤ්චිමා, භික්ඛවෙ, වණිජ්ජා උපාසකෙන අකරණීයා। කතමා පඤ්ච? සත්ථවණිජ්ජා සත්තවණිජ්ජා <pb V=1.370/> මංසවණිජ්ජා මජ්ජවණිජ්ජා විසවණිජ්ජා। ඉමා ඛො, භික්ඛවෙ, පඤ්ච වණිජ්ජා උපාසකෙන අකරණීයා”ති (අ॰ නි॰ 5.177)।
bod:එත්ථ ච <b>සත්ථවණිජ්ජා</b>ති ආවුධභණ්ඩං කත්වා වා කාරෙත්වා වා යථාකතං වා පටිලභිත්වා තස්ස වික්කයො। <b>සත්තවණිජ්ජා</b>ති මනුස්සවික්කයො। <b>මංසවණිජ්ජා</b>ති සූනකාරාදයො විය මිගසූකරාදිකෙ පොසෙත්වා මංසං සම්පාදෙත්වා වික්කයො। <b>මජ්ජවණිජ්ජා</b>ති යං කිඤ්චි මජ්ජං යොජෙත්වා තස්ස වික්කයො। <b>විසවණිජ්ජා</b>ති විසං යොජෙත්වා සඞ්ගහෙත්වා වා තස්ස වික්කයො। තත්ථ සත්ථවණිජ්ජා පරොපරොධනිමිත්තතාය අකරණීයා වුත්තා, සත්තවණිජ්ජා අභුජිස්සභාවකරණතො, මංසවිසවණිජ්ජා වධහෙතුතො, මජ්ජවණිජ්ජා පමාදට්ඨානතොති වෙදිතබ්බා।
bod:<b>කා විපත්තී</b>ති යා තස්සෙව සීලස්ස ච ආජීවස්ස ච විපත්ති භෙදො කොපො පකොපො ච, අයමස්ස විපත්ති। අපිච යාය එස චණ්ඩාලො චෙව හොති මලඤ්ච පටිකුට්ඨො ච, සාපිස්ස විපත්තීති වෙදිතබ්බා। තෙ ච අත්ථතො අස්සද්ධියාදයො පඤ්ච ධම්මා හොන්ති। යථාහ –
ind:“පඤ්චහි, භික්ඛවෙ, ධම්මෙහි සමන්නාගතො උපාසකො උපාසකචණ්ඩාලො ච හොති උපාසකමලඤ්ච උපාසකපටිකුට්ඨො ච। කතමෙහි පඤ්චහි? අස්සද්ධො හොති, දුස්සීලො හොති, කොතූහලමඞ්ගලිකො හොති, මඞ්ගලං පච්චෙති, නො කම්මං <pb M=1.424/>, ඉතො ච බහිද්ධා දක්ඛිණෙය්යං පරියෙසති, තත්ථ ච පුබ්බකාරං කරොතී”ති (අ॰ නි॰ 5.175)।
bod:එත්ථ ච <b>උපාසකපටිකුට්ඨො</b>ති උපාසකනිහීනො। බුද්ධාදීසු කම්මකම්මඵලෙසු ච සද්ධාවිපරියායො අස්සද්ධියං මිච්ඡාධිමොක්ඛො, යථාවුත්තෙන අස්සද්ධියෙන සමන්නාගතො <b>අස්සද්ධො</b>। යථාවුත්තසීලවිපත්තිආජීවවිපත්තිවසෙන <b>දුස්සීලො</b>। “ඉමිනා දිට්ඨාදිනා ඉදං නාම මඞ්ගලං හොතී”ති එවං බාලජනපරිකප්පිතකොතූහලසඞ්ඛාතෙන දිට්ඨසුතමුතමඞ්ගලෙන සමන්නාගතො <b>කොතූහලමඞ්ගලිකො। මඞ්ගලං පච්චෙතී</b>ති දිට්ඨමඞ්ගලාදිභෙදං මඞ්ගලමෙව පත්තියායති। <b>නො කම්ම</b>න්ති කම්මස්සකතං නො පත්තියායති। <b>ඉතොබහිද්ධා</b>ති ඉතො සබ්බඤ්ඤුබුද්ධසාසනතො බහිද්ධා බාහිරකසමයෙ। <b>දක්ඛිණෙය්යං පරියෙසතී</b>ති දුප්පටිපන්නං දක්ඛිණාරහසඤ්ඤී ගවෙසති। <b>පුබ්බකාරං කරොතී</b>ති දානමානනාදිකං කුසලකිරියං පඨමතරං කරොති। එත්ථ ච දක්ඛිණෙය්යපඅයෙසනපුබ්බකාරෙ එකං කත්වා පඤ්ච ධම්මා වෙදිතබ්බා।
bod:<b>කා</b> <pb V=1.371/> <b>සම්පත්තී</b>ති සාව තස්ස සීලසම්පදා ච ආජීවසම්පදා ච සම්පත්ති, යෙ චස්ස රතනභාවාදිකරා සද්ධාදයො පඤ්ච ධම්මා। යථාහ –
ind:“පඤ්චහි, භික්ඛවෙ, ධම්මෙහි සමන්නාගතො උපාසකො උපාසකරතනඤ්ච හොති උපාසකපදුමඤ්ච උපාසකපුණ්ඩරීකො ච। කතමෙහි පඤ්චහි? සද්ධො හොති, සීලවා හොති, න කොතූහලමඞ්ගලිකො හොති, කම්මං පච්චෙති, නො මඞ්ගලං, න ඉතො බහිද්ධා දක්ඛිණෙය්යං පරියෙසති, ඉධ ච පුබ්බකාරං කරොතී”ති।
bod:එත්ථ ච චතුන්නම්පි පරිසානං රතිජනනට්ඨෙන උපාසකොව රතනං <b>උපාසකරතනං,</b> ගුණසොභාකිත්තිසද්දසුගන්ධතාහි උපාසකොව පදුමං <b>උපාසකපදුමං,</b> තථා <b>උපාසකපුණ්ඩරීකො</b> ච වෙදිතබ්බො। සෙසමෙත්ථ විපත්තියං වුත්තවිපරියායෙන විඤ්ඤෙය්යං। එවමිදං “කො උපාසකො”තිආදිකං පකිණ්ණකං විත්ථාරතො වෙදිතබ්බං। ඉමස්ස පන පකිණ්ණකස්ස ඉධ විත්ථාරෙත්වා අවචනෙ කාරණං දස්සෙන්තො ආහ <b>“තං අතිභාරියකරණතො”</b>තිආදි।
bod:<b>ආදිම්හී</b>ති <pb M=1.425/> ආදිඅත්ථෙ। <b>කොටිය</b>න්ති පරියන්තකොටියං। <b>විහාරග්ගෙනා</b>ති ඔවරකකොට්ඨාසෙන, “ඉමස්මිං ගබ්භෙ වසන්තානං ඉදං පනසඵලං පාපුණාතී”තිආදිනා තංතංවසනට්ඨානකොට්ඨාසෙනාති අත්ථො। <b>අජ්ජත</b>න්ති අජ්ජ ඉච්චෙව අත්ථො। <b>පාණෙහි උපෙත</b>න්ති ඉමිනා තස්ස සරණගමනස්ස ආපාණකොටිකතං දස්සෙන්තො <b>“යාව මෙ ජීවිතං පවත්තතී”</b>තිආදීනි වත්වා පුන ජීවිතෙනපහං වත්ථුත්තයං පටිපූජෙන්තො සරණගමනඤ්ච රක්ඛාමීති උප්පන්නං තස්ස බ්රාහ්මණස්ස අධිප්පායං විභාවෙන්තො <b>“අහඤ්හී”</b>තිආදිමාහ। <b>පාණෙහි උපෙත</b>න්ති හි යාව මෙ පාණා ධරන්ති, තාව සරණං උපෙතං, උපෙන්තො න වාචාමත්තෙන න එකවාරං චිත්තුප්පාදනමත්තෙන, අථ ඛො පාණානං පරිච්චජනවසෙන යාවජීවං උපෙතන්ති එවමෙත්ථ අත්ථො වෙදිතබ්බො।
bod:<b>අධිවාසෙතූ</b>ති සාදියතු, තං පන සාදියනං මනසා සම්පටිග්ගහො හොතීති ආහ <b>“සම්පටිච්ඡතූ”</b>ති। <b>කායඞ්ග</b>න්ති කායමෙව අඞ්ගන්ති වදන්ති, කායස්ස වා අඞ්ගං සීසාදි කායඞ්ගං, සීසාදි සරීරාවයවන්ති වුත්තං හොති। <b>වාචඞ්ග</b>න්ති “හොතු සාධූ”ති එවමාදිවාචාය අඞ්ගං අවයවං। වාචඞ්ගස්ස චොපනං වාචාය පවත්තනමෙවාති වෙදිතබ්බං। <b>අබ්භන්තරෙයෙවා</b>ති අත්තනො චිත්තසන්තානෙයෙව। <b>ඛන්තිං චාරෙත්වා</b>ති ඛන්තිං පවත්තෙත්වා, රුචිං උප්පාදෙත්වාති වුත්තං හොති। “ඛන්තිං ධාරෙත්වා”තිපි පාඨො, උප්පන්නං රුචිං අබ්භන්තරෙයෙව ධාරෙත්වා වචීභෙදෙන අපකාසෙත්වාති වුත්තං හොති।
bod:කථං <pb V=1.372/> පන වෙරඤ්ජො බ්රාහ්මණො භගවතො අධිවාසනං අඤ්ඤාසි। න හි තෙන සක්කා භගවතො චිත්තප්පවත්ති පච්චක්ඛතො විඤ්ඤාතුං, තස්මා “භගවතො අධිවාසනං විදිත්වා”ති කස්මා වුත්තන්ති චෙ? කිඤ්චාපි තෙන න සක්කා චිත්තප්පවත්ති පච්චක්ඛතො විඤ්ඤාතුං, තථාපි ආකාරසල්ලක්ඛණකුසලතාය අන්වයබ්යතිරෙකවසෙන අනුමානතො අඤ්ඤාසීති දස්සෙන්තො ආහ <b>“සචෙ මෙ සමණො ගොතමො”</b>තිආදි। <b>ආකාරසල්ලක්ඛණකුසලතායා</b>ති චිත්තප්පවත්තිආකාරවිජානනෙ ඡෙකතාය, අධිප්පායවිජානනෙ කුසලතායාති වුත්තං හොති। <b>දසනඛසමොධානසමුජ්ජල</b>න්ති ද්වීසු හත්ථෙසු දසන්නං නඛානං සමොධානෙන එකීභාවෙන සමුජ්ජලන්තං। <b>අඤ්ජලි</b>න්ති හත්ථපුටං। <b>පටිමුඛොයෙවා</b>ති අභිමුඛොයෙව, න භගවතො පිට්ඨිං දස්සෙත්වාති අත්ථො। <b>වන්දිත්වා</b>ති පඤ්චපතිට්ඨිතෙන වන්දිත්වා।
cen:උපාසකත්තපටිවෙදනාකථා නිට්ඨිතා।
sub:දුබ්භික්ඛකථා
bod:16:<b>සුසස්සකාලෙපී</b>ති <pb M=1.426/> සම්පන්නසස්සකාලෙපි। <b>අතිසමග්ඝෙපී</b>ති අතිසයෙන අප්පග්ඝෙපි, යදා කිඤ්චිදෙව දත්වා බහුං පුබ්බණ්ණාපරණ්ණං ගණ්හන්ති, තාදිසෙ කාලෙපීති අත්ථො। සාලිආදි ධඤ්ඤං <b>පුබ්බණ්ණං,</b> මුග්ගමාසාදි <b>අපරණ්ණං</b>। ද්විධා පවත්තං ඊහිතං එත්ථාති ද්වීහිතිකාති මජ්ඣපදලොපීබාහිරත්ථසමාසොයමීති දස්සෙන්තො ආහ <b>“ද්විධා පවත්තඊහිතිකා”</b>ති। ඊහනං ඊහිතන්ති ඊහිතසද්දොයං භාවසාධනොති ආහ <b>“ඊහිතං නාම ඉරියා”</b>ති। තත්ථ <b>ඉරියා</b>ති කිරියා। කස්ස පනෙසා කිරියාති ආහ <b>“චිත්තඉරියා”</b>ති, චිත්තකිරියා චිත්තප්පයොගොති අත්ථො। තෙනෙවාහ <b>“චිත්තඊහා”</b>ති। කථං පනෙත්ථ ඊහිතස්ස ද්විධා පවත්තීති ආහ <b>“ලච්ඡාම නු ඛො”</b>තිආදි। තත්ථ <b>ලච්ඡාම නු ඛො</b>ති ඉදං දුග්ගතානං වසෙන වුත්තං। <b>ජීවිතුං වා සක්ඛිස්සාම නු ඛො, නො</b>ති ඉදං පන ඉස්සරානං වසෙන වුත්තන්ති වෙදිතබ්බං। <b>භික්ඛමානා</b>ති යාචමානා। “දුහිතිකා”තිපි පාඨො। තත්ථාපි වුත්තනයෙනෙවත්ථො වෙදිතබ්බො। ද්වි-සද්දස්ස හි දු-සද්දාදෙසෙනායං නිද්දෙසො හොති। දුක්ඛං වා ඊහිතං එත්ථ න සක්කා කොචි පයොගො සුඛෙන කාතුන්ති <b>දුහිතිකා,</b> දුක්කරජීවිතප්පයොගාති අත්ථො।
bod:දු-සද්දෙ වා උකාරස්ස වකාරං කත්වා ද්වීහිතිකාති අයං නිද්දෙසොති ආහ <b>“අථ වා”</b>තිආදි। <b>බ්යාධි රොගො</b>ති එතානි “ආතුරතා”ති ඉමස්ස වෙවචනානි। තෙන සෙතට්ටිකා නාම එකා රොගජාතීති දස්සෙති। සො පන රොගො පාණකදොසෙන සම්භවති। එකො කිර පාණකො <pb V=1.373/> නාළමජ්ඣගතං ගණ්ඨිං විජ්ඣති, යෙන විද්ධත්තා නික්ඛන්තම්පි සාලිසීසං ඛීරං ගහෙතුං න සක්කොති। තෙනාහ <b>“පච්ඡින්නඛීර”</b>න්තිආදි।
bod:<b>වුත්තසස්ස</b>න්ති වපිතසස්සං। <b>තත්ථා</b>ති වෙරඤ්ජායං। සලාකාමත්තං වුත්තං එත්ථාති <b>සලාකාවුත්තා,</b> පුරිමපදෙ උත්තරපදලොපෙනායං නිද්දෙසො। තෙනාහ <b>“සලාකා එව සම්පජ්ජතී”</b>ති। යං තත්ථ වුත්තං වාපිතං, තං සලාකාමත්තමෙව අහොසි, ඵලං න ජායතීති අත්ථො। <b>සම්පජ්ජතී</b>ති ච ඉමිනා “සලාකාවුත්තා”ති එත්ථායං වුත්තසද්දො නිප්ඵත්තිඅත්ථොති දස්සෙති। <b>සලාකායා</b>ති වෙළුවිලීවතාලපණ්ණාදීහි කතසලාකාය। <b>ධඤ්ඤවික්කයකානං සන්තික</b>න්ති ධඤ්ඤං වික්කිණන්තීති ධඤ්ඤවික්කයකා, තෙසං සමීපන්ති අත්ථො। <b>කයකෙසූ</b>ති ධඤ්ඤගණ්හනකෙසු। <b>කිණිත්වා</b>ති ගහෙත්වා। <b>ධඤ්ඤකරණට්ඨානෙ</b>ති කොට්ඨාගාරස්ස සමීපට්ඨානෙ, ධඤ්ඤමිනනට්ඨානෙති වුත්තං හොති <pb M=1.427/>। <b>වණ්ණජ්ඣක්ඛ</b>න්ති කහාපණපරික්ඛකං। <b>නසුකරා උඤ්ඡෙන පග්ගහෙන යාපෙතු</b>න්ති පග්ගය්හතීති පග්ගහො, පත්තො। තෙන පග්ගහෙන පත්තෙනාති අත්ථො, පත්තං ගහෙත්වා භික්ඛාචරියාය යාපෙතුං න සක්කාති වුත්තං හොති। තෙනෙවාහ <b>“පග්ගහෙන යො උඤ්ඡො”</b>තිආදි। <b>නසුකරා</b>ති සුකරභාවො එත්ථ නත්ථීති නසුකරා। <b>පිණ්ඩාය චරිත්වා</b>ති පිණ්ඩාය චරණහෙතු। හෙතුඅත්ථෙපි හි ත්වාසද්දමෙකෙ ඉච්ඡන්ති।
bod:උත්තරාපථතො ආගතා, උත්තරාපථො වා නිවාසො එතෙසන්ති උත්තරාපථකාති වත්තබ්බෙ නිරුත්තිනයෙන “උත්තරාහකා”ති වුත්තං। තෙනාහ <b>“උත්තරාපථවාසිකා”</b>තිආදි। “උත්තරාපථකා”ඉච්චෙව වා පාළිපාඨො වෙදිතබ්බො। කෙචි පන “උත්තරං විසිට්ඨං භණ්ඩං ආහරන්තීති උත්තරාහකා, උත්තරං වා අධිකං අග්ඝං නෙන්තීති උත්තරාහකා”තිආදිනා අඤ්ඤෙන පකාරෙන අත්ථං වණ්ණයන්ති। <b>අස්සානං උට්ඨානට්ඨානෙ</b>ති අස්සානං ආකරට්ඨානෙ। <b>වෙරඤ්ජ</b>න්ති වෙරඤ්ජායං। භුම්මත්ථෙ හෙතං උපයොගවචනං। <b>මන්දිර</b>න්ති අස්සසාලං। <b>අස්සමණ්ඩලිකායොති පඤ්ඤායිංසූ</b>ති පරිමණ්ඩලාකාරෙන කතත්තා අස්සමණ්ඩලිකායොති පාකටා අහෙසුං। එවං කතානඤ්ච අස්සසාලානං බහුත්තා බහුවචනනිද්දෙසො කතො। දසන්නං දසන්නං අස්සානං වසනොකාසො එකෙකා අස්සමණ්ඩලිකාතිපි වදන්ති। <b>අද්ධානක්ඛමා න හොන්තී</b>ති දීඝකාලං පවත්තෙතුං ඛමා න හොන්ති, න චිරකාලප්පවත්තිනොති වුත්තං හොති।
bod:ගඞ්ගාය දක්ඛිණා දිසා අප්පතිරූපදෙසො, උත්තරා දිසා පතිරූපදෙසොති අධිප්පායෙනාහ <b>“න හි තෙ”</b>තිආදි। ගඞ්ගාය දක්ඛිණතීරජාතා <b>දක්ඛිණාපථමනුස්සා</b>। “අම්හාකං බුද්ධො”ති එවං බුද්ධං මමායන්තීති <b>බුද්ධමාමකා</b>। එවං සෙසෙසුපි। <b>පටියාදෙතු</b>න්ති සම්පාදෙතුං। <b>නිච්චභත්තසඞ්ඛෙපෙනා</b>ති නිච්චභත්තාකාරෙන। <b>පුබ්බණ්හසමය</b>න්ති ඉදං භුම්මත්ථෙ උපයොගවචනන්ති ආහ <b>“පුබ්බණ්හසමයෙති</b> <pb V=1.374/> <b>අත්ථො”</b>ති। අච්චන්තසංයොගෙ වා ඉදං උපයොගවචනන්ති දස්සෙතුං යථා අච්චන්තසංයොගත්ථො සම්භවති, තථා අත්ථං දස්සෙන්තො ආහ <b>“පුබ්බණ්හෙ වා සමය”</b>න්තිආදි। <b>එව</b>න්ති එවං පච්ඡා වුත්තනයෙන අත්ථෙ වුච්චමානෙ। නනු ච විහාරෙ නිසීදන්තාපි අන්තරවාසකං නිවාසෙත්වාව නිසීදන්ති, තස්මා “නිවාසෙත්වා”ති ඉදං කස්මා වුත්තන්ති ආහ <b>“විහාරනිවාසනපරිවත්තනවසෙනා”</b>තිආදි। විහාරනිවාසනපරිවත්තනඤ්ච විහාරෙ නිසින්නකාලෙ නිවත්ථම්පි පුන ගාමප්පවෙසනසමයෙ චාලෙත්වා <pb M=1.428/> ඉතො චිතො ච සණ්ඨපෙත්වා සක්කච්චං නිවාසනමෙවාති වෙදිතබ්බං। තෙනෙවාහ <b>“න හි තෙ තතො පුබ්බෙ අනිවත්ථා අහෙසු”</b>න්ති। <b>පත්තචීවරමාදායා</b>ති පත්තඤ්ච චීවරඤ්ච ගහෙත්වා। ගහණඤ්චෙත්ථ න කෙවලං හත්ථෙනෙව, අථ ඛො යෙන කෙනචි ආකාරෙන ධාරණමෙවාති දස්සෙන්තො යථාසම්භවමත්ථයොජනං කරොති <b>“පත්තං හත්ථෙහී”</b>තිආදිනා।
bod:<b>ගතගතට්ඨානෙ</b>ති අස්සමණ්ඩලිකාසු සම්පත්තසම්පත්තට්ඨානෙ। <b>උදුක්ඛලෙ කොට්ටෙත්වා කොට්ටෙත්වා පරිභුඤ්ජන්තී</b>ති එත්ථ කස්මා පන තෙ භික්ඛූ සයමෙව එවං කත්වා පරිභුඤ්ජන්ති, කිමෙවං ලද්ධං කප්පියකාරකෙහි යාගුං වා භත්තං වා පචාපෙත්වා සයං වා පචිත්වා පරිභුඤ්ජිතුං න වට්ටතීති ආහ <b>“ථෙරානං කොචි කප්පියකාරකො නත්ථී”</b>තිආදි। කප්පියාකප්පියභාවං අනපෙක්ඛිත්වා භික්ඛූනං එවං කාතුං සාරුප්පං න හොතීති වත්වා පුන අකප්පියභාවම්පි දස්සෙන්තො ආහ <b>“න ච වට්ටතී”</b>ති। භාජනාදිපරිහරණවසෙන බහුභණ්ඩිකතාය අභාවතො වුත්තං <b>“සල්ලහුකවුත්තිතා”</b>ති। <b>සකං සකං පටිවීස</b>න්ති අත්තනො අත්තනො කොට්ඨාසං। <b>අප්පොස්සුක්කා</b>ති සමණධම්මතො අඤ්ඤත්ථ නිරුස්සාහා। <b>තදුපිය</b>න්ති තදනුරූපං। <b>පිසතී</b>ති චුණ්ණෙති। පුඤ්ඤඤාණවිසෙසෙහි කත්තබ්බකම්මස්ස මනාපතා හොතීති ආහ <b>“පුඤ්ඤවතා”</b>තිආදි। <b>න</b>න්ති නං පත්ථපුලකං। “න තතො පට්ඨායා”ති වචනතො තතො පුබ්බෙ භගවතො පිණ්ඩාය චරණම්පි දස්සිතන්ති වෙදිතබ්බං।
bod:<b>ලද්ධා</b>ති ලභිත්වා। “ලද්ධො”ති වා පාඨො, උපට්ඨාකට්ඨානං නෙව ලද්ධොති අත්ථො। කදා පන ථෙරො උපට්ඨාකට්ඨානං ලද්ධොති? වුච්චතෙ (දී॰ නි॰ අට්ඨ॰ 2.11; අ॰ නි॰ අට්ඨ॰ 1.1.219-223) – එකදා කිර භගවා නාගසමාලත්ථෙරෙන සද්ධිං අද්ධානමග්ගප්පටිපන්නො ද්වෙධාපථං පත්තො। ථෙරො මග්ගා උක්කම්ම “භගවා අහං ඉමිනා මග්ගෙන ගච්ඡාමී”ති ආහ। අථ නං භගවා “එහි භික්ඛු, ඉමිනා ගච්ඡාමා”ති ආහ। සො “හන්ද භගවා තුම්හාකං පත්තචීවරං ගණ්හථ, අහං ඉමිනා ගච්ඡාමී”ති වත්වා පත්තචීවරං ඡමායං ඨපෙතුං ආරද්ධො। අථ භගවා “ආහර භික්ඛූ”ති වත්වා පත්තචීවරං ගහෙත්වා ගතො। තස්සපි භික්ඛුනො ඉතරෙන මග්ගෙන <pb V=1.375/> ගච්ඡතො චොරා පත්තචීවරඤ්චෙව හරිංසු, සීසඤ්ච භින්දිංසු। සො “භගවා දානි මෙ පටිසරණං, න අඤ්ඤො”ති චින්තෙත්වා ලොහිතෙන ගළන්තෙන භගවතො සන්තිකං ආගමි। “කිමිදං භික්ඛූ”ති ච වුත්තෙ තං පවත්තිං ආරොචෙසි। අථ <pb M=1.429/> නං භගවා “මා චින්තයි භික්ඛු, එතං කාරණංයෙව තෙ නිවාරයිම්හා”ති වත්වා සමස්සාසෙසි।
bod:එකදා පන භගවා මෙඝියත්ථෙරෙන සද්ධිං පාචීනවංසමිගදායෙ ජන්තුගාමං අගමාසි। තත්රාපි මෙඝියො ජන්තුගාමෙ පිණ්ඩාය චරිත්වා නදීතීරෙ පාසාදිකං අම්බවනං දිස්වා “භගවා තුම්හාකං පත්තචීවරං ගණ්හථ, අහං එතස්මිං අම්බවනෙ සමණධම්මං කරොමී”ති වත්වා භගවතා තික්ඛත්තුං නිවාරියමානොපි ගන්ත්වා අකුසලවිතක්කෙහි අන්වාසත්තො පච්චාගන්ත්වා තං පවත්තිං ආරොචෙසි। තම්පි භගවා “ඉදමෙව තෙ කාරණං සල්ලක්ඛයිත්වා නිවාරයිම්හා”ති වත්වා අනුපුබ්බෙන සාවත්ථිං අගමාසි। තත්ථ ගන්ධකුටිපරිවෙණෙ පඤ්ඤත්තවරබුද්ධාසනෙ නිසින්නො භික්ඛුසඞ්ඝපරිවුතො භික්ඛූ ආමන්තෙසි – “භික්ඛවෙ, ඉදානිම්හි මහල්ලකො, එකච්චෙ භික්ඛූ ‘ඉමිනා මග්ගෙන ගච්ඡාමා’ති වුත්තෙ අඤ්ඤෙන ගච්ඡන්ති, එකච්චෙ මය්හං පත්තචීවරං භූමියං නික්ඛිපන්ති, මය්හං නිබද්ධුපට්ඨාකං භික්ඛුං ජානාථා”ති। භික්ඛූනං ධම්මසංවෙගො උදපාදි। අථායස්මා සාරිපුත්තො උට්ඨාය භගවන්තං වන්දිත්වා “අහං, භන්තෙ, තුම්හෙයෙව පත්ථයමානො සතසහස්සකප්පාධිකං අසඞ්ඛ්යෙය්යං පාරමියො පූරෙසිං, නනු මාදිසො මහාපඤ්ඤො උපට්ඨාකො නාම වට්ටති, අහං උපට්ඨහිස්සාමී”ති ආහ। තං භගවා “අලං, සාරිපුත්ත, යස්සං දිසායං ත්වං විහරසි, අසුඤ්ඤායෙව සා දිසා, තව ඔවාදො බුද්ධානං ඔවාදසදිසො, න මෙ තයා උපට්ඨාකකිච්චං අත්ථී”ති පටික්ඛිපි। එතෙනෙවුපායෙන මහාමොග්ගල්ලානං ආදිං කත්වා අසීතිමහාසාවකා උට්ඨහිංසු। සබ්බෙ භගවා පටික්ඛිපි।
bod:ආනන්දත්ථෙරො පන තුණ්හීයෙව නිසීදි। අථ නං භික්ඛූ ආහංසු “ආවුසො, භික්ඛුසඞ්ඝො උපට්ඨාකට්ඨානං යාචති, ත්වම්පි යාචාහී”ති। යාචිත්වා ලද්ධට්ඨානං නාම ආවුසො කීදිසං හොති, කිං මං සත්ථා න පස්සති, සචෙ රොචෙස්සති, “ආනන්දො මං උපට්ඨාතූ”ති වක්ඛතීති। අථ භගවා “න, භික්ඛවෙ, ආනන්දො අඤ්ඤෙන උස්සාහෙතබ්බො, සයමෙව ජානිත්වා මං උපට්ඨහිස්සතී”ති ආහ। තතො භික්ඛූ “උට්ඨෙහි ආවුසො ආනන්ද, උට්ඨෙහි, ආවුසො ආනන්ද, දසබලං උපට්ඨාකට්ඨානං යාචාහී”ති ආහංසු। ථෙරො උට්ඨහිත්වා චත්තාරො පටික්ඛෙපෙ ච චතස්සො ච ආයාචනාති අට්ඨ වරෙ යාචි।
bod:<b>චත්තාරො</b> <pb M=1.430/> <b>පටික්ඛෙපා</b> නාම “සචෙ මෙ, භන්තෙ භගවා, අත්තනා ලද්ධං පණීතං චීවරං න දස්සති <pb V=1.376/>, පිණ්ඩපාතං න දස්සති, එකගන්ධකුටියං වසිතුං න දස්සති, නිමන්තනං ගහෙත්වා න ගමිස්සති, එවාහං භගවන්තං උපට්ඨහිස්සාමී”ති වත්වා “කං පනෙත්ථ, ආනන්ද, ආදීනවං අද්දසා”ති වුත්තෙ ආහ “සචාහං, භන්තෙ, ඉමානි වත්ථූනි ලභිස්සාමි, භවිස්සන්ති වත්තාරො ‘ආනන්දො දසබලෙන ලද්ධං පණීතං චීවරං පරිභුඤ්ජති, පිණ්ඩපාතං පරිභුඤ්ජති, එකගන්ධකුටියං වසති, එකනිමන්තනං ගච්ඡති, එතං ලාභං ලභන්තො තථාගතං උපට්ඨාති, කො එවං උපට්ඨහතො භාරො’”ති। ඉමෙ චත්තාරො පටික්ඛෙපෙ යාචි।
bod:<b>චතස්සො ආයාචනා</b> නාම “සචෙ, භන්තෙ භගවා, මයා ගහිතං නිමන්තනං ගමිස්සති, සචාහං තිරොරට්ඨා තිරොජනපදා භගවන්තං දට්ඨුං ආගතපරිසං ආගතක්ඛණෙ එව භගවන්තං දස්සෙතුං ලච්ඡාමි, යදා මෙ කඞ්ඛා උප්පජ්ජති, තස්මිංයෙව ඛණෙ භගවන්තං උපසඞ්කමිතුං ලච්ඡාමි, තථා යං භගවා මය්හං පරම්මුඛං ධම්මං දෙසෙති, තං ආගන්ත්වා මය්හං කථෙස්සති, එවාහං භගවන්තං උපට්ඨහිස්සාමී”ති වත්වා “කං පනෙත්ථ, ආනන්ද, ආනිසංසං පස්සසී”ති වුත්තෙ ආහ “ඉධ, භන්තෙ, සද්ධා කුලපුත්තා භගවතො ඔකාසං අලභන්තා මං එවං වදන්ති ‘ස්වෙව, භන්තෙ ආනන්ද, භගවතා සද්ධිං අම්හාකං ඝරෙ භික්ඛං ගණ්හෙය්යාථා’ති। සචෙ භගවා තත්ථ න ගමිස්සති, ඉච්ඡිතක්ඛණෙයෙව පරිසං දස්සෙතුං කඞ්ඛඤ්ච විනොදෙතුං ඔකාසං න ලච්ඡාමි, භවිස්සන්ති වත්තාරො ‘කිං ආනන්දො දසබලං උපට්ඨාති, එත්තකම්පිස්ස අනුග්ගහං භගවා න කරොතී’ති। භගවතො ච පරම්මුඛා මං පුච්ඡිස්සන්ති ‘අයං, ආවුසො ආනන්ද, ගාථා ඉදං සුත්තං ඉදං ජාතකං කත්ථ දෙසිත’න්ති। සචාහං තං න සම්පායිස්සාමි, භවිස්සන්ති වත්තාරො ‘එත්තකම්පි, ආවුසො, න ජානාසි, කස්මා ත්වං ඡායා විය භගවන්තං න විජහන්තො දීඝරත්තං චිරං විචරී’ති। තෙනාහං පරම්මුඛා දෙසිතස්සපි ධම්මස්ස පුන කථනං ඉච්ඡාමී”ති। ඉමා චතස්සො ආයාචනා යාචි। භගවාපිස්ස අදාසි। එවං ඉමෙ අට්ඨ වරෙ ගහෙත්වා නිබද්ධුපට්ඨාකො අහොසි।
bod:තස්සෙව ඨානන්තරස්ස අත්ථාය කප්පසතසහස්සං පූරිතානං පාරමීනං ඵලං පාපුණි, පාපුණිත්වා ච උපට්ඨාකානං අග්ගො හුත්වා භගවන්තං උපට්ඨහි। ථෙරො හි උපට්ඨාකට්ඨානං ලද්ධකාලතො පට්ඨාය භගවන්තං දුවිධෙන උදකෙන තිවිධෙන දන්තකට්ඨෙන පාදපරිකම්මෙන පිට්ඨිපරිකම්මෙන ගන්ධකුටිපරිවෙණසම්මජ්ජනෙනාති එවමාදීහි කිච්චෙහි උපට්ඨහන්තො “ඉමාය නාම වෙලාය සත්ථු ඉදං <pb M=1.431/> නාම ලද්ධුං වට්ටති, ඉදං නාම කාතුං වට්ටතී”ති චින්තෙත්වා තං තං නිප්ඵාදෙන්තො මහතිං දණ්ඩදීපිකං ගහෙත්වා එකරත්තිං ගන්ධකුටිපරිවෙණං නව වාරෙ අනුපරියායති। එවඤ්හිස්ස අහොසි “සචෙ මෙ ථිනමිද්ධං ඔක්කමෙය්ය, භගවති පක්කොසන්තෙ පටිවචනං දාතුං නාහං සක්කුණෙය්ය”න්ති। තස්මා සබ්බරත්තිං දණ්ඩදීපිකං හත්ථෙන න මුඤ්චති, එවමෙතස්ස නිබද්ධුපට්ඨාකට්ඨානස්ස <pb V=1.377/> අලද්ධභාවං සන්ධාය වුත්තං <b>“නො ච ඛො උපට්ඨාකට්ඨානං ලද්ධා”</b>ති। <b>නිබද්ධුපට්ඨාකො නාම නත්ථී</b>ති නියතුපට්ඨාකො නාම නත්ථි। අනියතුපට්ඨාකා පන භගවතො පඨමබොධියං බහූ අහෙසුං, තෙ දස්සෙන්තො ආහ <b>“කදාචි නාගසමාලත්ථෙරො”</b>තිආදි। ඤාති ච සො පසත්ථතමගුණයොගතො සෙට්ඨො චාති <b>ඤාතිසෙට්ඨො</b>। <b>එවරූපෙසු ඨානෙසු අයමෙව පතිරූපො</b>ති ආපදාසු ආමිසස්ස අභිසඞ්ඛරිත්වා දානං නාම ඤාතකෙනෙව කාතුං යුත්තතරන්ති අධිප්පායො।
bod:<b>මාරාවට්ටනායා</b>ති මාරෙන කතචිත්තාවට්ටනාය, මාරානුභාවෙන සඤ්ජාතචිත්තසම්මොහෙනාති වුත්තං හොති। තෙනෙවාහ <b>“ආවට්ටෙත්වා මොහෙත්වා”</b>තිආදි। <b>තිට්ඨන්තු…පෙ॰… තම්පි මාරො ආවට්ටෙය්යා</b>ති ඵුස්සස්ස භගවතො කාලෙ කතුපචිතස්ස අකුසලකම්මස්ස තදා ලද්ධොකාසවසෙන උපට්ඨිතත්තා। වුත්තඤ්හෙතං <b>අපදානෙ</b> –
gax:“ඵුස්සස්සාහං පාවචනෙ, සාවකෙ පරිභාසයිං।
gae:යවං ඛාදථ භුඤ්ජථ, මා ච භුඤ්ජථ සාලයො॥
gax:“තෙන කම්මවිපාකෙන, තෙමාසං ඛාදිතං යවං।
gae:නිමන්තිතො බ්රාහ්මණෙන, වෙරඤ්ජායං වසිං තදා”ති॥ (අප॰ ථෙර 1.39.88-89)।
bod:<b>පරියුට්ඨිතචිත්තො</b>ති පරියොනද්ධචිත්තො, අභිභූතචිත්තොති අත්ථො। <b>ආවට්ටිතපරියොසානෙ ආගමිංසූ</b>ති මාරෙන ආවට්ටෙත්වා ගතෙ පච්ඡා ආගමිංසු। <b>අවිසහතායා</b>ති අසක්කුණෙය්යතාය। <b>අභිහටභික්ඛායා</b>ති පචිත්වා අභිහරියමානභික්ඛාය। <b>නිබද්ධදානස්සා</b>ති “එත්තකං කාලං භගවතො දස්සාමා”ති නිච්චභත්තවසෙන පරිච්ඡින්දිත්වා ඨපිතදානස්ස। <b>අප්පිතවත්ථස්සා</b>ති “ඉදං බුද්ධස්ස චතුපච්චයපරිභොගත්ථ”න්ති විහාරං නෙත්වා දින්නවත්ථුනො। <b>න විසහතී</b>ති න සක්කොති। <b>අභිහටභික්ඛාසඞ්ඛෙපෙනා</b>ති අභිහටභික්ඛානීහාරෙන <pb M=1.432/>। <b>බ්යාමප්පභායා</b>ති සමන්තතො බ්යාමමත්තාය පභාය। එත්ථ ච අනුබ්යඤ්ජනානං බ්යාමප්පභාය ච නිප්පභාකරණං අන්තරායොති දට්ඨබ්බං। තෙනෙවාහ <b>“චන්දිමසූරියදෙවබ්රහ්මානම්පි හී”</b>තිආදි। අනුබ්යඤ්ජනානං බ්යාමප්පභාය එකාබද්ධත්තා වුත්තං <b>“අනුබ්යඤ්ජනබ්යාමප්පභාප්පදෙසං පත්වා”</b>ති। <b>සබ්බඤ්ඤුතඤ්ඤාණස්ස අන්තරායො</b> නාම ඤෙය්යධම්මෙසු ආවරණං।
bod:<b>අස්සොසි ඛො භගවා උදුක්ඛලසද්ද</b>න්ති කිං සයමෙව උප්පන්නං උදුක්ඛලසද්දං අස්සොසීති <pb V=1.378/> චෙති ආහ <b>“පත්ථපත්ථපුලකං කොට්ටෙන්තාන”</b>න්තිආදි। <b>අත්ථසඤ්හිත</b>න්ති පයොජනසාධකං। <b>අනත්ථසඤ්හිතෙ</b>ති අනත්ථනිස්සිතෙ වචනෙ। ඝාතාපෙක්ඛං භුම්මවචනං। යස්මිඤ්ච යෙන ඝාතො නිප්ඵාදීයති, තස්සෙව තෙන ඝාතො කතො නාම හොතීති ආහ <b>“මග්ගෙනෙව තාදිසස්ස වචනස්ස ඝාතො සමුච්ඡෙදොති වුත්තං හොතී”</b>ති। සාමිඅත්ථෙ වා භුම්මවචනන්ති මඤ්ඤමානො එවමාහාති දට්ඨබ්බං। වචනස්ස ච සමුග්ඝාතො තම්මූලකිලෙසානං සමුග්ඝාතෙනාති වෙදිතබ්බං।
bod:ආකරොති අත්තනො අනුරූපතාය සමරියාදං සපරිච්ඡෙදං ඵලං නිප්ඵත්තෙතීති ආකාරො කාරණන්ති ආහ <b>“ආකාරෙහීති කාරණෙහී”</b>ති। <b>අට්ඨුප්පත්තියුත්ත</b>න්ති පච්චුප්පන්නවත්ථුං නිස්සාය පවත්තං। <b>තාය පුච්ඡාය වීතික්කමං පාකටං කත්වා</b>ති “සච්චං කිර ත්වං භික්ඛූ”තිආදිපුච්ඡාය තෙන භික්ඛුනා කතවීතික්කමං පකාසෙත්වා, වීතික්කමප්පකාසනඤ්ච කිමත්ථමිදං සික්ඛාපදං පඤ්ඤපෙතීති අනුජානනත්ථං।
bod:<b>නත්ථි කිඤ්චි වත්තබ්බ</b>න්ති පුබ්බෙ වුත්තනයත්තා න කිඤ්චි එත්ථ අපුබ්බං වත්තබ්බමත්ථීති දස්සෙති। තෙනාහ <b>“පුබ්බෙ වුත්තමෙව හී”</b>තිආදි। <b>සාධු සාධූ</b>ති ඉදං පසංසායං ආමෙඩිතවචනන්ති ආහ <b>“ආයස්මන්තං ආනන්දං සම්පහංසෙන්තො”</b>ති। <b>ද්වීසු ආකාරෙසූ</b>ති ධම්මදෙසනසික්ඛාපදපඤ්ඤත්තිසඞ්ඛාතෙසු ද්වීසු කාරණෙසු। <b>එකං ගහෙත්වා</b>ති ධම්මං වා දෙසෙස්සාමාති එවං වුත්තකාරණං ගහෙත්වා। <b>එවංදුබ්භික්ඛෙ</b>ති එවං දුක්ඛෙන ලභිතබ්බා භික්ඛා එත්ථාති එවංදුබ්භික්ඛෙ කාලෙ, දෙසෙ වා। <b>දුල්ලභපිණ්ඩෙ</b>ති එතස්සෙව අත්ථදීපනං। භාජනාදිපරිහරණවසෙන බහුභණ්ඩිකතාය අභාවතො වුත්තං <b>“ඉමාය සල්ලහුකවුත්තිතායා”</b>ති। එත්තකමෙව අලං යාපෙතුන්ති උත්තරි පත්ථනාභාවතො පන <b>“ඉමිනා ච සල්ලෙඛෙනා”</b>ති වුත්තං। <b>දුබ්භික්ඛං විජිත</b>න්ති එත්ථ හි භික්ඛානං අභාවො <b>දුබ්භික්ඛං</b> “නිම්මක්ඛික”න්තිආදීසු විය। භික්ඛාභාවොයෙව හි තංනිමිත්තචිත්තවිඝාතානං අභාවතො භික්ඛූහි <pb M=1.433/> විජිතො වසෙ වත්තිතො। <b>ලොභො විජිතො</b>ති ආමිසහෙතු රත්තිච්ඡෙදවස්සච්ඡෙදසමුට්ඨාපකො ලොලුප්පාදොපි තෙසං නාහොසීති ආමිසලොලතාසඞ්ඛාතො ලොභො විජිතො। <b>ඉච්ඡාචාරො විජිතො</b>ති “ආමිසහෙතු අඤ්ඤමඤ්ඤස්ස උත්තරිමනුස්සධම්මප්පකාසනවසෙන ගුණවණිජ්ජං කත්වා ජීවිකං කප්පෙස්සාමා”ති එවං පවත්තඉච්ඡාචාරස්ස අභාවතො යථාවුත්තො ඉච්ඡාචාරො විජිතො। චිත්තුප්පාදමත්තස්සපි අනුප්පන්නභාවං සන්ධාය <b>“චින්තා වා”</b>ති වුත්තං। පුනප්පුනානුසොචනවසෙන පන චිත්තපීළාපි නාහොසීති දස්සනත්ථං <b>“විඝාතො වා”</b>ති වුත්තං।
bod:<b>රත්තිච්ඡෙදො වා</b>ති සත්තාහකරණීයවසෙන ගන්ත්වා බහි අරුණුට්ඨාපනවසෙන රත්තිච්ඡෙදො වා න කතො සත්තාහකිච්චවසෙනපි කත්ථචි අගතත්තා। සත්තාහකිච්චවසෙන විප්පවාසඤ්හි සන්ධාය රත්තිච්ඡෙදොති <pb V=1.379/> අට්ඨකථාවොහාරො, තතොයෙව ච <b>වස්සූපනායිකක්ඛන්ධකවණ්ණනායං</b> (මහාව॰ අට්ඨ॰ 199) “අයං පනෙත්ථ පාළිමුත්තකරත්තිච්ඡෙදවිනිච්ඡයො”ති වත්වා “ධම්මස්සවනත්ථාය අනිමන්තිතෙන ගන්තුං න වට්ටතී”තිආදිනා සත්තාහකරණීයමෙව විභත්තං। <b>මහාඅට්ඨකථායම්පි</b> වුත්තං “සත්තාහකිච්චෙන ගන්ත්වා එකභික්ඛුනාපි රත්තිච්ඡෙදො වා න කතො”ති। එවඤ්ච කත්වා රත්තිච්ඡෙදො නාම සත්තාහකරණීයවසෙන හොති, න අඤ්ඤථාති රත්තිච්ඡෙදලක්ඛණඤ්ච කථිතන්ති දට්ඨබ්බං। එත්ථ ච පච්චයවෙකල්ලසඞ්ඛාතෙ වස්සච්ඡෙදකාරණෙ සති රත්තිච්ඡෙදස්සපි වුත්තත්තා යත්ථ වස්සච්ඡෙදකාරණං ලබ්භති, තත්ථ සත්තාහකිච්චෙන ගන්තුම්පි වට්ටතීති සිද්ධන්ති <b>චූළගණ්ඨිපදෙ මජ්ඣිමගණ්ඨිපදෙ</b> ච වුත්තං, තං සුවුත්තං වස්සූපනායිකක්ඛන්ධකෙ වස්සච්ඡෙදාධිකාරෙ –
ind:“තෙන ඛො පන සමයෙන අඤ්ඤතරස්මිං ආවාසෙ වස්සූපගතානං භික්ඛූනං ගාමො චොරෙහි වුට්ඨාසි। භගවතො එතමත්ථං ආරොචෙසුං। අනුජානාමි, භික්ඛවෙ, යෙන ගාමො තෙන ගන්තු”න්ති (මහාව॰ 201) –
uni:එත්ථ “සචෙ ගාමො අවිදූරගතො හොති, තත්ථ පිණ්ඩාය චරිත්වා විහාරමෙව ආගන්ත්වා වසිතබ්බං। සචෙ දූරගතො, සත්තාහවාරෙන අරුණො උට්ඨාපෙතබ්බො। න සක්කා චෙ හොති, තත්ථෙව සභාගට්ඨානෙ වසිතබ්බ”න්ති (මහාව॰ අට්ඨ॰ 201) ඉමිනා අට්ඨකථාවචනෙනපි සංසන්දනතො। තථා හි ගාමෙ වුට්ඨිතෙ <pb M=1.434/> භික්ඛාය අභාවතො වස්සච්ඡෙදෙපි අනාපත්තිං වදන්තෙන භගවතා “අනුජානාමි, භික්ඛවෙ, යෙන ගාමො තෙන ගන්තු”න්ති (මහාව॰ 201) වුත්තත්තා භික්ඛාය අභාවො වස්සච්ඡෙදකාරණං। තත්ථ “සචෙ දූරගතො, සත්තාහවාරෙන අරුණො උට්ඨාපෙතබ්බො”ති (මහාව॰ අට්ඨ॰ 201) ඉදං අට්ඨකථාවචනං වස්සච්ඡෙදකාරණෙ සති සත්තාහකිච්චෙන ගන්තුම්පි වට්ටතීති ඉමමත්ථං සාධෙති।
bod:යං පන වුත්තං <b>කෙනචි</b> –
ind:<b>“රත්තිච්ඡෙදො</b>ති සත්තාහකිච්චං සන්ධාය වුත්තො, සත්තාහකරණීයෙන ගන්ත්වා රත්තිච්ඡෙදො වා වස්සච්ඡෙදො වා එකභික්ඛුනාපි න කතොති වුත්තං කිර මහාඅට්ඨකථායං, තස්මා වස්සච්ඡෙදස්ස කාරණෙ සති සත්තාහකිච්චං කාතුං වට්ටතීති එකෙ। විනයධරා පන න ඉච්ඡන්ති, තස්මා අට්ඨකථාධිප්පායො වීමංසිතබ්බො”ති।
uni:තං පන සයං සම්මූළ්හස්ස පරෙසං මොහුප්පාදනමත්තං। න හි විනයධරානං අනිච්ඡාය කාරණං දිස්සති <pb V=1.380/> අට්ඨකථාය විරුජ්ඣනතො යුත්තිඅභාවතො ච। යඤ්හි කාරණං වස්සච්ඡෙදෙපි අනාපත්තිං සාධෙති, තස්මිං සති විනා වස්සච්ඡෙදං සත්තාහකිච්චෙන ගන්තුං න වට්ටතීති කා නාම යුත්ති। “පච්ඡිමිකාය තත්ථ වස්සං උපගච්ඡාමා”ති ඉදං තෙසං භික්ඛූනං අනුරූපපරිවිතක්කනපඅදීපනං, න පන විසෙසත්ථපරිදීපනං। තථා හි දුබ්භික්ඛතාය වස්සච්ඡෙදකරණසබ්භාවතො පුරිමිකාය තාව වස්සච්ඡෙදෙපි අනාපත්ති। පච්ඡිමිකායං අනුපගන්තුකාමතාය ගමනෙපි නත්ථි දොසො පච්ඡිමිකාය වස්සූපනායිකදිවසස්ස අසම්පත්තභාවතො।
bod:<b>න කිස්මිඤ්චි මඤ්ඤන්තී</b>ති කිස්මිඤ්චි ගුණෙ සම්භාවනවසෙන න මඤ්ඤන්ති। <b>පකාසෙත්වා</b>ති පටිලද්ධජ්ඣානාදිගුණවසෙන පකාසෙත්වා। “පච්ඡා සීලං අධිට්ඨහෙය්යාමා”ති වුත්තනයෙන කුච්ඡිපටිජග්ගනෙ සති තථාපවත්තඉච්ඡාචාරස්ස අපරිසුද්ධභාවතො ආජීවසුද්ධියා ච අභාවතො පුන වායමිත්වා සංවරෙ පතිට්ඨාතබ්බන්ති ආහ <b>“පච්ඡා සීලං අධිට්ඨහෙය්යාමා”</b>ති।
bod:<b>කිං ඉද</b>න්ති ගරහණවසෙන වුත්තං। සාලිතණ්ඩුලෙහි සම්පාදිතං මංසෙන උපසිත්තං ඔදනං <b>සාලිමංසොදනං</b>। <b>අතිමඤ්ඤිස්සතී</b>ති අවඤ්ඤාතකරණවසෙන අතික්කමිත්වා මඤ්ඤිස්සති, ලාමකං නිහීනං කත්වා මඤ්ඤිස්සතීති වුත්තං හොති <pb M=1.435/>। තෙනාහ <b>“ඔඤ්ඤාතං අවඤ්ඤාතං කරිස්සතී”</b>ති। හෙට්ඨා කත්වා නිහීනං කත්වා ඤාතං <b>ඔඤ්ඤාතං</b>। <b>අවඤ්ඤාත</b>න්ති තස්සෙව වෙවචනං। <b>ස්වාය</b>න්ති සො අයං ජනපදො। <b>ඉමාය පටිපත්තියා</b>ති වෙරඤ්ජායං පූරිතාය සුදුක්කරාය පටිපත්තියා। <b>තුම්හෙ නිස්සායා</b>ති තුම්හාකං ඉමං අප්පිච්ඡපටිපදං නිස්සාය। <b>සබ්රහ්මචාරීසඞ්ඛාතා</b>ති ඡබ්බග්ගියාදයො වුත්තා। <b>තුම්හාකං අන්තරෙ නිසීදිත්වා</b>ති තුම්හාකං මජ්ඣෙ නිසීදිත්වා, තුම්හෙහි සද්ධිං නිසීදිත්වාති වුත්තං හොති। <b>ඔමාන</b>න්ති අතිමානං। අතිමානොයෙව හෙත්ථ නිහීනතාය “ඔමාන”න්ති වුත්තො, න පන හීළෙත්වා මඤ්ඤනං। තුම්හෙහි, ආනන්ද, සප්පුරිසෙහි විජිතං සාලිමංසොදනං පච්ඡිමා ජනතා අතිමඤ්ඤිස්සතීති එවමෙත්ථ පාළිං යොජෙත්වා අත්ථං වණ්ණයන්ති। ඉදං වුත්තං හොති – යං ලද්ධං, තෙනෙව තුස්සිත්වා සාලිමංසොදනපත්ථනාය ඡින්නත්තා ච තුම්හෙහි විජිතං අභිභූතං සාලිමංසොදනං පච්ඡිමා ජනතා තත්ථ පත්ථනං ඡින්දිතුං අසමත්ථතාය අතිමඤ්ඤිස්සතීති।
cen:දුබ්භික්ඛකථා නිට්ඨිතා।
sub:මහාමොග්ගල්ලානස්ස සීහනාදකථා
bod:17:ආයස්මාති වා දෙවානංපියාති වා භද්රභවන්ති වා පියසමුදාචාරො එසොති ආහ <b>“ආයස්මාති</b> <pb V=1.381/> <b>පියවචනමෙත”</b>න්ති। විඤ්ඤුජාතිකා හි පරං පියෙන සමුදාචරන්තා “භව”න්ති වා “දෙවානංපියා”ති වා “ආයස්මා”ති වා සමුදාචරන්ති, තස්මා සම්මුඛා සම්බොධනවසෙන ආවුසොති, තිරොක්ඛං ආයස්මාති අයම්පි සමුදාචාරො। තයිදං පියවචනං ගරුගාරවසප්පතිස්සවසෙන වුච්චතීති ආහ <b>“ගරුගාරවසප්පතිස්සාධිවචනමෙත”</b>න්ති। ගුණමහත්තතාය මහාමොග්ගල්ලානො, න චූළමොග්ගල්ලානස්ස අත්ථිතායාති ආහ <b>“මහා ච සො ගුණමහන්තතායා”</b>ති। <b>පප්පටකොජ</b>න්ති පථවීසන්ධාරකං උදකං ආහච්ච ඨිතෙ මහාපථවියා හෙට්ඨිමතලෙ සමුට්ඨිතං උදකොඝෙන අජ්ඣොත්ථටෙ භූමිප්පදෙසෙ සඤ්ජාතකද්දමපටලසදිසං අතිමධුරපථවීමණ්ඩං। <b>න මෙ තං අස්ස පතිරූප</b>න්ති තං අනාපුච්ඡා කරණං න මෙ අනුච්ඡවිකං භවෙය්යාති අත්ථො। අනාපුච්ඡා කරොන්තෙන ච යථා භගවා ඉච්ඡිතිච්ඡිතං කිඤ්චි අනාපුච්ඡා කරොති, එවමහම්පීති භගවතා සමානං කත්වා අත්තානං මානෙන කතං විය භවිස්සතීති <pb M=1.436/> ආහ <b>“යුගග්ගාහො විය භගවතා සද්ධිං කතො භවෙය්යා”</b>ති। පරෙන හි සද්ධිං අත්තානං යුගං යුගළං සමානං කත්වා ගාහො, තස්ස මම වා කො විසෙසොති ගහණං <b>යුගග්ගාහො</b>।
bod:<b>සම්පන්න</b>න්ති සම්පත්තියුත්තං। සා පනෙත්ථ රසසම්පත්ති අධිප්පෙතා සාමඤ්ඤජොතනාය විසෙසෙ අවට්ඨානතො। තෙනාහ <b>“සම්පන්නන්ති මධුරං සාදුරසන්ති අත්ථො”</b>ති। තිවිධඤ්හි සම්පන්නං පරිපුණ්ණසමඞ්ගීමධුරවසෙන। තත්ථ –
gax:“සම්පන්නං සාලිකෙදාරං, සුවා භුඤ්ජන්ති කොසිය।
gae:පටිවෙදෙමි තෙ බ්රහ්මෙ, න නෙ වාරෙතුමුස්සහෙ”ති॥ (ජා॰ 1.14.1) –
uni:ඉදං <b>පරිපුණ්ණසම්පන්නං</b> නාම। පරිපුණ්ණම්පි හි සමන්තතො පන්නං පත්තන්ති සම්පන්නන්ති වුච්චති। “ඉමිනා පාතිමොක්ඛසංවරෙන උපෙතො හොති සමුපෙතො උපගතො සමුපගතො සම්පන්නො සමන්නාගතො”ති (විභ॰ 511) ඉදං <b>සමඞ්ගීසම්පන්නං</b> නාම। සමඞ්ගීපි හි සම්මදෙව පන්නො ගතො උපගතොති සම්පන්නොති වුච්චති। “තත්රස්ස රුක්ඛො සම්පන්නඵලො ච උපපන්නඵලො චා”ති (ම॰ නි॰ 2.48) ඉදං <b>මධුරසම්පන්නං</b> නාම। තත්ථ මධුරසම්පන්නං ඉධාධිප්පෙතන්ති වෙදිතබ්බං। <b>උපපන්නඵලො</b>ති බහුඵලො। <b>අස්සා</b>ති පථවියා හෙට්ඨිමතලස්ස। <b>ඔපම්මනිදස්සනත්ථ</b>න්ති උපමාය නිදස්සනත්ථං। <b>අනීළක</b>න්ති නිද්දොසං। නිද්දොසතා චෙත්ථ මක්ඛිකාදිරහිතතායාති ආහ <b>“නිම්මක්ඛික”</b>න්තිආදි। නත්ථි එත්ථ මක්ඛිකාති නිම්මක්ඛිකං। මක්ඛිකාසද්දෙන චෙත්ථ මක්ඛිකණ්ඩකම්පි සාමඤ්ඤතො ගහිතන්ති වදන්ති। තෙනෙව <b>තීසුපි ගණ්ඨිපදෙසු</b> වුත්තං “නිම්මක්ඛිකන්ති ඉමස්සෙවත්ථං පකාසෙතුං නිම්මක්ඛිකණ්ඩකන්ති වුත්තං, මක්ඛිකාහි තාසං අණ්ඩකෙහි <pb V=1.382/> ච විරහිතන්ති අත්ථො”ති। අයං පනෙත්ථ අම්හාකං ඛන්ති “මක්ඛිකානං අණ්ඩානි මක්ඛිකණ්ඩානි, නත්ථි එත්ථ මක්ඛිකණ්ඩානීති නිම්මක්ඛිකණ්ඩන්ති। ඉමිනා මක්ඛිකානං අණ්ඩෙහි රහිතතා වුත්තා, ‘නිම්මක්ඛික’න්ති ඉමිනා පන මක්ඛිකානංයෙව අභාවො වුත්තො”ති। <b>එතං කිර මධූ</b>ති ඛුද්දකමක්ඛිකාහි කතමධු। <b>සබ්බමධූහී</b>ති මහාමක්ඛිකභමරමක්ඛිකාදිකතෙහි। <b>අග්ග</b>න්ති උත්තමං। <b>සෙට්ඨ</b>න්ති පසත්ථතමං। <b>සුරස</b>න්ති සොභනරසං। <b>ඔජවන්ත</b>න්ති අච්චන්තමොජසම්පන්නං।
bod:<b>ආයාචනවචනමෙත</b>න්ති ඉමිනා සම්පටිච්ඡනසම්පහංසනාදිඅත්ථං නිවත්තෙති। <b>එකං හත්ථ</b>න්ති එකං පාණිතලං। <b>“අභිනිම්මිනිස්සාමී”</b>ති වුත්තමත්ථං පකාසෙතුං <b>“පථවීසදිසං කරිස්සාමී”</b>ති වුත්තං। <b>අයං නු ඛො පථවී, උදාහු න අය</b>න්ති ඉමිනා <pb M=1.437/> නිම්මිතපථවියා පකතිපථවියා ච සන්දිස්සමානත්තා “එසා නු ඛො අම්හාකං පථවී, උදාහු අඤ්ඤා”ති උප්පජ්ජමානකුක්කුච්චං දස්සෙති। නිබද්ධවිපුලාගමො ගාමො <b>නිගමො,</b> පවත්තිතමහාආයො මහාගාමොති වුත්තං හොති। <b>න වා එස විපල්ලාසො</b>ති පුබ්බපක්ඛං නිදස්සෙති। කස්මා පනෙස විපල්ලාසො න හොතීති ආහ <b>“අචින්තෙය්යො හි ඉද්ධිමතො ඉද්ධිවිසයො”</b>ති। ඉද්ධිබලෙනෙව තෙසං සත්තානං තාදිසො විපල්ලාසො න භවිස්සතීති අධිප්පායො। ඉදානි අඤ්ඤථා විපල්ලාසප්පටිලාභං දස්සෙන්තො ආහ <b>“එවං පනා”</b>තිආදි। <b>ගරහන්තා</b>ති සම්මුඛා ගරහන්තා। <b>උපවදන්තා</b>ති පරම්මුඛා අක්කොසන්තා।
bod:නනු ච උත්තරකුරුං පිණ්ඩාය ගමනං පටිසෙධෙත්වා විපල්ලාසම්පි සත්තා පටිලභෙය්යුන්ති කාරණං න වුත්තං, තස්මා කිමෙත්ථ කාරණන්ති ආහ <b>“තත්ථ කිඤ්චාපී”</b>තිආදි। යදිපි න වුත්තං, තථාපි “විපල්ලාසම්පි සත්තා පටිලභෙය්යු”න්ති පුබ්බෙ අධිකතත්තා තෙනෙව කාරණෙන පිණ්ඩාය උත්තරකුරුගමනම්පි භගවතා පටිසිද්ධන්ති විඤ්ඤායති, තස්මා තදෙව කාරණං ඉධාපි ගහෙතබ්බන්ති දස්සෙන්තො ආහ <b>“පුබ්බෙ වුත්තනයෙනෙව ගහෙතබ්බ”</b>න්ති। <b>විපල්ලාසම්පි සත්තා පටිලභෙය්යු</b>න්ති ඉදං ඉධ අවුත්තම්පි ආනෙත්වා සම්බන්ධිතබ්බන්ති අධිප්පායො। අත්ථොපි චස්ස වුත්තසදිසමෙව වෙදිතබ්බොති। “එවං පන විපල්ලාසං පටිලභෙය්යු”න්තිආදිනා පච්ඡා වුත්තමෙව අත්ථවිකප්පං සන්ධාය වදති। යං පන තත්ථ වුත්තං “තෙ ගුණෙ නිබ්බත්තෙත්වා දුබ්භික්ඛකාලෙ පථවිං පරිවත්තෙත්වා පප්පටකොජං පරිභුඤ්ජිංසූ”ති, තං අපනෙත්වා තෙ ගුණෙ නිබ්බත්තෙත්වා දුබ්භික්ඛකාලෙ උත්තරකුරුං ගන්ත්වා පිණ්ඩාය චරිත්වා පරිභුඤ්ජිංසූති එවමෙත්ථ යොජනා කාතබ්බා। <b>එකෙන පදවීතිහාරෙනා</b>ති එත්ථ පදස්ස වීතිහරණං නික්ඛිපනං පදවීතිහාරො, පදනික්ඛෙපො, තස්මා එකෙන පදනික්ඛෙපෙනාති වුත්තං හොති। එකෙන පදවීතිහාරෙන අතික්කමිතබ්බට්ඨානඤ්ච සමගමනෙන <pb V=1.383/> ද්වින්නං පදානං අන්තරෙ මුට්ඨිරතනමත්තං, තස්මා। <b>මාතිකාමත්තං අධිට්ඨහිත්වා</b>ති මුට්ඨිරතනප්පමාණං මාතිකාමත්තං අධිට්ඨායාති අත්ථො।
cen:නිට්ඨිතා මහාමොග්ගල්ලානස්ස සීහනාදකථා।
sub:විනයපඤ්ඤත්තියාචනකථා
bod:18:<b>විනයපඤ්ඤත්තියා</b>ති <pb M=1.438/> පුබ්බෙ අපඤ්ඤත්තසික්ඛාපදං සන්ධාය වුත්තං। ථෙරො හි පඤ්ඤත්තසික්ඛාපදානි ඨපෙත්වා ඉදානි පඤ්ඤපෙතබ්බසික්ඛාපදානි පාතිමොක්ඛුද්දෙසඤ්ච සන්ධාය “එතස්ස භගවා කාලො, එතස්ස සුගත කාලො, යං භගවා සාවකානං සික්ඛාපදං පඤ්ඤපෙය්ය, උද්දිසෙය්ය පාතිමොක්ඛ”න්ති (පාරා॰ 21) ආහ। භගවතාපි –
ind:“කො නු ඛො, භන්තෙ, හෙතු, කො පච්චයො, යෙන පුබ්බෙ අප්පතරානි චෙව සික්ඛාපදානි අහෙසුං, බහුතරා ච භික්ඛූ අඤ්ඤාය සණ්ඨහිංසු। කො පන, භන්තෙ, හෙතු, කො පච්චයො, යෙන එතරහි බහුතරානි චෙව සික්ඛාපදානි හොන්ති, අප්පතරා ච භික්ඛූ අඤ්ඤාය සණ්ඨහන්තීති। එවමෙතං, භද්දාලි, හොති, සත්තෙසු හායමානෙසු සද්ධම්මෙ අන්තරධායමානෙ බහුතරානි චෙව සික්ඛාපදානි හොන්ති, අප්පතරා ච භික්ඛූ අඤ්ඤාය සණ්ඨහන්තීති। න තාව, භද්දාලි, සත්ථා සාවකානං සික්ඛාපදං පඤ්ඤපෙති, යාව න ඉධෙකච්චෙ ආසවට්ඨානීයා ධම්මා සඞ්ඝෙ පාතුභවන්තී”ති –
uni:ඉමස්මිං <b>භද්දාලිසුත්තෙ</b> (ම॰ නි॰ 2.145) විය එකච්චෙසු පඤ්ඤත්තෙසුපි තතො පරං පඤ්ඤපෙතබ්බානි සන්ධාය “න තාව, සාරිපුත්ත, සත්ථා සාවකානං සික්ඛාපදං පඤ්ඤපෙතී”ති වුත්තං। ඉධෙව ච අට්ඨකථායං “සාමම්පි පචනං සමණසාරුප්පං න හොති, න ච වට්ටතී”ති වචනං “රත්තිච්ඡෙදො වා වස්සච්ඡෙදො වා න කතො”ති වචනඤ්ච පුබ්බෙ පඤ්ඤත්තසික්ඛාපදානං සබ්භාවෙ පමාණන්ති දට්ඨබ්බං। සෙසසික්ඛාපදානඤ්චෙව පාතිමොක්ඛුද්දෙසස්ස ච ථෙරස්ස ආයාචනෙන පඤ්ඤත්තත්තා <b>“මූලතො පභුති නිදානං දස්සෙතු”</b>න්ති ආහ। <b>රහොගතස්සා</b>ති රහො ජනවිවිත්තං ඨානං උපගතස්ස। තෙන ගණසඞ්ගණිකාභාවෙන ථෙරස්ස කායවිවෙකමාහ। <b>පටිසල්ලීනස්සා</b>ති නානාරම්මණචාරතො චිත්තස්ස නිවත්තියා පටි සම්මදෙව නිලීනස්ස තත්ථ අවිසටචිත්තස්ස। තෙන චිත්තසඞ්ගණිකාභාවෙනස්ස පුබ්බභාගියං චිත්තවිවෙකමාහ। <b>චිර</b>න්ති කාලාපෙක්ඛං අච්චන්තසංයොගෙ උපයොගවචනං। <b>චිරා</b>ති චිරකාලයුත්තා ඨිති අභෙදෙන වුත්තා।
bod:<b>එතං</b> <pb M=1.439/> <pb V=1.384/> <b>න සක්කොතී</b>ති එතං විනිච්ඡිනිතුං න සක්කොති। අට්ඨකථායං වුත්තනයං දස්සෙත්වා ඉදානි ථෙරවාදං දස්සෙන්තො ආහ <b>“මහාපදුමත්ථෙරො පනා”</b>තිආදි। අට්ඨකථායම්පි “න සක්කොතී”ති ඉදං යස්මා ජානමානොපි සම්මදෙව පරිච්ඡින්දිතුං න සක්කොති, තස්මා වුත්තන්ති වදන්ති। <b>සොළසවිධාය පඤ්ඤාය මත්ථකං පත්තස්සා</b>ති <b>මජ්ඣිමනිකායෙ අනුපදසුත්තන්තදෙසනාය</b> (ම॰ නි॰ 3.93) –
ind:“මහාපඤ්ඤො භික්ඛවෙ සාරිපුත්තො, පුථුපඤ්ඤො භික්ඛවෙ සාරිපුත්තො, හාසපඤ්ඤො භික්ඛවෙ සාරිපුත්තො, ජවනපඤ්ඤො භික්ඛවෙ සාරිපුත්තො, තික්ඛපඤ්ඤො භික්ඛවෙ සාරිපුත්තො, නිබ්බෙධිකපඤ්ඤො භික්ඛවෙ සාරිපුත්තො”ති –
uni:එවමාගතා මහාපඤ්ඤාදිකා ඡ, තස්මිංයෙව සුත්තෙ ආගතා නවානුපුබ්බවිහාරසමාපත්තිපඤ්ඤා, අරහත්තමග්ගපඤ්ඤාති ඉමාසං සොළසප්පභෙදානං පඤ්ඤානං සාවකවිසයෙ උක්කට්ඨකොටිප්පත්තස්ස।
bod:කස්මා පනෙත්ථ භගවා විපස්සීආදීනං සත්තන්නංයෙව බුද්ධානං බ්රහ්මචරියස්ස චිරට්ඨිතිකාචිරට්ඨිතිකභාවං කථෙසි, න බුද්ධවංසදෙසනායං විය පඤ්චවීසතියා බුද්ධානං, තතො වා පන භිය්යොති? යෙසං සම්මාසම්බුද්ධානං පටිවෙධසාසනං එකංසතො නිච්ඡයෙන අජ්ජාපි ධරති, න අන්තරහිතං, තෙ එව කිත්තෙන්තො විපස්සීආදීනංයෙව භගවන්තානං බ්රහ්මචරියස්ස චිරට්ඨිතිකාචිරට්ඨිතිකභාවං ඉධ කථෙසි। තෙසංයෙව හි සාවකා තදා චෙව එතරහි ච සුද්ධාවාසභූමියං ඨිතා, න අඤ්ඤෙසං පරිනිබ්බුතත්තා। සිද්ධත්ථතිස්සඵුස්සානං කිර බුද්ධානං සාවකා සුද්ධාවාසෙසු උප්පන්නා උප්පත්තිසමනන්තරමෙව ඉමස්මිං සාසනෙ උපකාදයො විය අරහත්තං අධිගන්ත්වා න චිරස්සෙව පරිනිබ්බායිංසු, න තත්ථ තත්ථ සාවකා යාවතායුකං අට්ඨංසූති වදන්ති। අපුබ්බාචරිමනියමො පන අපරාපරං සංසරණකසත්තාවාසවසෙන එකිස්සා ලොකධාතුයා ඉච්ඡිතොති න තෙනෙතං විරුජ්ඣතීති දට්ඨබ්බං।
bod:19:අසාධාරණො හෙතු, සාධාරණො පච්චයොති එවමාදිවිභාගෙන ඉධ පයොජනං නත්ථි, විපස්සීආදීනං පන බ්රහ්මචරියස්ස අචිරට්ඨිතිකතාය චිරට්ඨිතිකතාය ච කාරණපුච්ඡාපරත්තා චොදනායාති ආහ <b>“හෙතු පච්චයොති උභයමෙතං කාරණාධිවචන”</b>න්ති। හිනොති තෙන <pb M=1.440/> ඵලන්ති හෙතූති කරණසාධනොයං හෙතුසද්දොති ආහ <b>“තෙන තස්ස ඵල”</b>න්තිආදි। කත්තුසාධනොපි හෙතුසද්දො නො න යුජ්ජති හිනොති ඵලස්ස හෙතුභාවං උපගච්ඡතීති හෙතූති। තං පටිච්ච එති පවත්තතීති තං කාරණං පටිච්ච තස්ස ඵලං එති පවත්තති නිබ්බත්තතීති අත්ථො।
bod:<b>කිලාසුනො</b> <pb V=1.385/> <b>අහෙසු</b>න්ති අප්පොස්සුක්කා අහෙසුං, නිරුස්සාහා අහෙසුන්ති අත්ථො। සා පන නිරුස්සාහතා න ආලසියවසෙනාති ආහ <b>“න ආලසියකිලාසුනො”</b>ති, ආලසියවසෙන කිලාසුනො නාහෙසුන්ති අත්ථො। තත්ථ කාරණමාහ <b>“න හී”</b>තිආදි। <b>ආලසියං වා</b>ති ඉමිනා ථිනමිද්ධවසප්පවත්තානං අකුසලානං අභාවමාහ। <b>ඔසන්නවීරියතා වා</b>ති ඉමිනා පන “ආලසියාභාවෙපි අන්තමසො අන්නභාරනෙසාදානම්පි සක්කච්චංයෙව ධම්මං දෙසෙතී”ති වචනතො යස්ස කස්සචිපි ධම්මදෙසනාය නිරුස්සාහතා නත්ථීති දීපෙති සබ්බෙසං සමකෙනෙව උස්සාහෙන ධම්මදෙසනාය පවත්තනතො। තෙනාහ <b>“බුද්ධා හී”</b>තිආදි। <b>ඔසන්නවීරියා</b>ති ඔහීනවීරියා, අප්පොස්සුක්කාති අත්ථො। <b>උස්සන්නවීරියා</b>ති අධිකවීරියා, මහුස්සාහාති අත්ථො। <b>වෙගෙනා</b>ති ජවෙන। ධම්මෙ ගරු එතෙසන්ති <b>ධම්මගරුනො</b>। ධම්මෙ ගාරවමෙතෙසන්ති <b>ධම්මගාරවා</b>। විපස්සිස්ස භගවතො කාලෙ අසීති වස්සසහස්සානි ආයුප්පමාණං සිඛිස්ස සත්තති වස්සසහස්සානි, වෙස්සභුස්ස සට්ඨිවස්සසහස්සානි ආයුප්පමාණන්ති ආහ <b>“තෙසං කිර කාලෙ දීඝායුකා සත්තා”</b>ති। <b>අභිසමෙන්තී</b>ති පටිවිජ්ඣන්ති।
bod:<b>නිද්දොසතායා</b>ති වීතික්කමදොසස්ස අභාවතො। “ඉමස්මිං වීතික්කමෙ අයං නාම ආපත්තී”ති එවං ආපත්තිවසෙන අපඤ්ඤපෙත්වා “පාණාතිපාතං පහාය පාණාතිපාතා පටිවිරතො හොතී”තිආදිනා (දී॰ නි॰ 1.8, 194) ධම්මදෙසනාවසෙන ඔවාදසික්ඛාපදානංයෙව පඤ්ඤත්තත්තා වුත්තං <b>“සත්තාපත්තික්ඛන්ධවසෙන ආණාසික්ඛාපදං අපඤ්ඤත්ත”</b>න්ති। ඡන්නං ඡන්නං වස්සානං අච්චයෙනාති පාඨසෙසො දට්ඨබ්බො। අථ වා ඡන්නං ඡන්නං වස්සානං ඔසානදිවසං අපෙක්ඛිත්වා <b>“සකිං සකි”</b>න්ති වුත්තත්තා තදපෙක්ඛමිදං සාමිවචනං। සකලජම්බුදීපෙ සබ්බොපි භික්ඛුසඞ්ඝො එකස්මිංයෙව ඨානෙ උපොසථං අකාසීති සම්බන්ධො। කතමං තං ඨානන්ති ආහ <b>“බන්ධුමතියා රාජධානියා”</b>තිආදි। ඉසිපතනං <pb M=1.441/> තෙන සමයෙන ඛෙමං නාම උය්යානං හොති, මිගානං පන අභයවාසත්ථාය දින්නත්තා මිගදායොති වුච්චති। තං සන්ධාය වුත්තං <b>“ඛෙමෙ මිගදායෙ”</b>ති।
bod:<b>අබ්බොකිණ්ණානි දසපි වීසතිපි භික්ඛුසහස්සානි වසන්තී</b>ති විසභාගපුග්ගලෙහි අසංසට්ඨානි දසපි වීසතිපි භික්ඛූනං සහස්සානි වසන්ති। <b>දීඝනිකායට්ඨකථායං</b> පන “තෙ සබ්බෙපි ද්වාදසසහස්සභික්ඛුගණ්හනකා මහාවිහාරා අභයගිරිචෙතියපබ්බතචිත්තලපබ්බතවිහාරසදිසා ච අහෙසු”න්ති වුත්තං। <b>උපොසථාරොචිකා</b>ති උපොසථාරොචනකා। තා කිර දෙවතා එකම්හි වස්සෙ නික්ඛන්තෙ තත්ථ තත්ථ ගන්ත්වා ආරොචෙන්ති “නික්ඛන්තං ඛො, මාරිසා, එකං වස්සං, පඤ්ච දානි වස්සානි සෙසානි, පඤ්චන්නං වස්සානං අච්චයෙන බන්ධුමතී රාජධානී උපසඞ්කමිතබ්බා පාතිමොක්ඛුද්දෙසායා”ති। තථා ද්වීසු වස්සෙසු නික්ඛන්තෙසු “නික්ඛන්තානි ඛො, මාරිසා, ද්වෙ වස්සානි <pb V=1.386/>, චත්තාරි වස්සානි සෙසානි, චතුන්නං වස්සානං අච්චයෙන බන්ධුමතී රාජධානී උපසඞ්කමිතබ්බා පාතිමොක්ඛුද්දෙසායා”ති ආරොචෙන්ති। ඉමිනාව නයෙන තීසු චතූසු පඤ්චසු වස්සෙසු අතික්කන්තෙසු ආරොචෙන්ති। තෙන වුත්තං <b>“මාරිසා එකං වස්සං අතික්කන්ත”</b>න්තිආදි। <b>සානුභාවා</b>ති ඉද්ධානුභාවෙන සානුභාවා। <b>තෙ කිර භික්ඛූ</b>ති යෙ දෙවතානුභාවෙන ගච්ඡන්ති, තෙ සන්ධාය වදති। <b>පාචීනසමුද්දන්තෙ</b>ති පාචීනසමුද්දස්ස සමීපදෙසෙ। <b>ගමියවත්ත</b>න්ති ගමිකෙහි කාතබ්බං සෙනාසනපටිජග්ගනාදිවත්තං। <b>උපොසථග්ග</b>න්ති උපොසථකරණට්ඨානං। <b>ගතාව හොන්තී</b>ති දෙවතානුභාවෙන ගතා එව හොන්ති। <b>තෙ</b>ති අත්තනො අත්තනො ආනුභාවෙන දෙවතානුභාවෙන ච ගතා සබ්බෙපි।
bod:<b>ඛන්තී පරම</b>න්තිආදීසු (දී॰ නි॰ අට්ඨ॰ 2.90; ධ॰ ප॰ අට්ඨ॰ 2.185) පරූපවාදං පරාපකාරං සීතුණ්හාදිභෙදඤ්ච ගුණොපරොධං ඛමති සහති අධිවාසෙතීති <b>ඛන්ති</b>। සා පන සීලාදීනං පටිපක්ඛධම්මෙ සවිසෙසං තපති සන්තපති විධමතීති <b>පරමං</b> උත්තමං <b>තපො</b>। තිතික්ඛනං ඛමනං <b>තිතික්ඛා</b>। ඛන්තියායෙවෙතං වෙවචනං। අක්ඛරචින්තකා හි ඛමායං තිතික්ඛාසද්දං වණ්ණෙන්ති, තස්මා එවමෙත්ථ අත්ථො දට්ඨබ්බො “තිතික්ඛාසඞ්ඛාතා අධිවාසනඛන්ති නාම උත්තමං තපො”ති। <b>නිබ්බානං පරමං වදන්ති බුද්ධා</b>ති භවෙන භවන්තරං විනාති භවනිකන්තිභාවෙන සංසිබ්බති, සතණ්හස්සෙව වා ආයතිං පුනබ්භවභාවතො ඵලෙන සද්ධිං කම්මං විනාති සංසිබ්බතීති <pb M=1.442/> වානන්ති සඞ්ඛ්යං ගතාය තණ්හාය නික්ඛන්තං නිබ්බානං තත්ථ තස්සා සබ්බසො අභාවතො। තං නිබ්බානං පන සන්තපණීතනිපුණසිවඛෙමාදිනා සබ්බාකාරෙන පරමන්ති වදන්ති බුද්ධා।
bod:<b>න හි පබ්බජිතො පරූපඝාතී</b>ති යො අධිවාසනඛන්තිරහිතත්තා පරං උපඝාතෙති බාධති විහිංසති, සො පබ්බජිතො නාම න හොති පබ්බාජෙතබ්බධම්මස්ස අපබ්බාජනතො। චතුත්ථපාදො පන තතියපාදස්සෙව වෙවචනං අනත්ථන්තරත්තා। “න හි පබ්බජිතො”ති එතස්ස හි “න සමණො හොතී”ති වෙවචනං। “පරූපඝාතී”ති එතස්ස “පරං විහෙඨයන්තො”ති වෙවචනං। අථ වා <b>පරූපඝාතී</b>ති සීලූපඝාතී। සීලඤ්හි උත්තමට්ඨෙන “පර”න්ති වුච්චති පරසද්දස්ස සෙට්ඨවාචකත්තා “පුග්ගලපරොපරඤ්ඤූ”තිආදීසු විය। යො ච සමණො පරං යං කඤ්චි සත්තං විහෙඨයන්තො පරූපඝාතී හොති අත්තනො සීලවිනාසකො, සො පබ්බජිතො නාම න හොතීති අත්ථො। අථ වා යො අධිවාසනඛන්තියා අභාවා පරූපඝාතී හොති, පරං අන්තමසො ඩංසමකසම්පි ජීවිතා වොරොපෙති, සො න හි පබ්බජිතො। කිං කාරණා? පාපමලස්ස අපබ්බාජිතත්තා අනීහටත්තා। “පබ්බාජයමත්තනො මලං, තස්මා පබ්බජිතොති වුච්චතී”ති (ධ॰ ප॰ 388) ඉදඤ්හි පබ්බජිතලක්ඛණං <pb V=1.387/>। යොපි නහෙව ඛො උපඝාතෙති න මාරෙති, අපිච දණ්ඩාදීහි විහෙඨෙති, සොපි පරං විහෙඨයන්තො සමණො න හොති। කිංකාරණා? විහෙසාය අසමිතත්තා। සමිතත්තා සමණොති වුච්චතීති ඉදඤ්හි සමණලක්ඛණං। “සමිතත්තා හි පාපානං, සමණොති පවුච්චතී”ති (ධ॰ ප॰ 265) හි වුත්තං।
bod:අපිච භගවා භික්ඛූනං පාතිමොක්ඛං උද්දිසන්තො පාතිමොක්ඛකථාය ච සීලප්පධානත්තා සීලස්ස ච විසෙසතො දොසො පටිපක්ඛොති තස්ස නිග්ගණ්හනවිධිං දස්සෙතුං ආදිතො <b>“ඛන්තී පරමං තපො”</b>ති ආහ। තෙන අනිට්ඨස්ස පටිහනනූපායො වුත්තො, තිතික්ඛාග්ගහණෙන පන ඉට්ඨස්ස, තදුභයෙනපි උප්පන්නං අරතිං උප්පන්නං රතිං අභිභුය්ය විහරතීති අයමත්ථො දස්සිතො। තණ්හාවානස්ස වූපසමනතො නිබ්බානං පරමං වදන්ති බුද්ධා। තත්ථ ඛන්තිග්ගහණෙන පයොගවිපත්තියා අභාවො දස්සිතො, තිතික්ඛාග්ගහණෙන ආසයවිපත්තියා අභාවො। තථා ඛන්තිග්ගහණෙන පරාපරාධසහතා, තිතික්ඛාග්ගහණෙන පරෙසු අනපරජ්ඣනා දස්සිතා। එවං කාරණමුඛෙන අන්වයතො පාතිමොක්ඛං දස්සෙත්වා ඉදානි බ්යතිරෙකතො <pb M=1.443/> තං දස්සෙතුං <b>“න හී”</b>තිආදි වුත්තං। තෙන යථා සත්තානං ජීවිතා වොරොපනං පරං පාණිලෙඩ්ඩුදණ්ඩාදීහි විහෙඨනඤ්ච “පරූපඝාතො පරං විහෙඨන”න්ති වුච්චති, එවං තෙසං සාපතෙය්යාවහරණං පරාමසනං විසංවාදනං අඤ්ඤමඤ්ඤභෙදනං ඵරුසවචනෙන මම්මඝට්ටනං නිරත්ථකවිප්පලාපො පරසන්තකාභිජ්ඣානං උච්ඡෙදචින්තනං මිච්ඡාභිනිවෙසනඤ්ච උපඝාතො පරවිහෙඨනඤ්ච හොතීති යස්ස කස්සචි අකුසලස්ස කම්මපථස්ස කම්මස්ස ච කරණෙන පබ්බජිතො සමණො ච න හොතීති දස්සෙති।
bod:දුතියගාථාය <b>සබ්බපාපස්සා</b>ති සබ්බාකුසලස්ස සබ්බස්සපි ද්වාදසාකුසලස්ස සබ්බචිත්තුප්පාදසඞ්ගහිතස්ස සාවජ්ජධම්මස්ස। <b>අකරණ</b>න්ති අනුප්පාදනං। කරණඤ්හි නාම තස්ස අත්තනො සන්තානෙ උප්පාදනන්ති තප්පටික්ඛෙපතො අකරණං අනුප්පාදනං। <b>කුසලස්සා</b>ති චතුභූමිකකුසලස්ස। “කුසලස්සා”ති හි ඉදං “එතං බුද්ධාන සාසන”න්ති වක්ඛමානත්තා අරියමග්ගධම්මෙ තෙසඤ්ච සම්භාරභූතෙ තෙභූමිකකුසලෙ ධම්මෙ බොධෙති। <b>උපසම්පදා</b>ති උපසම්පාදනං। තං පන අත්ථතො තස්ස කුසලස්ස සමධිගමො පටිලාභො। <b>සචිත්තපරියොදපන</b>න්ති අත්තනො චිත්තස්ස ජොතනං චිත්තස්ස පභස්සරභාවකරණං සබ්බසො පරිසොධනං। තං පන අරහත්තෙන හොති। එත්ථ ච යස්මා අග්ගමග්ගසමඞ්ගිනො චිත්තං සබ්බසො පරියොදපීයති නාම, අග්ගඵලක්ඛණෙ පන පරියොදපිතං හොති පුන පරියොදපෙතබ්බතාය අභාවතො, තස්මා පරිනිට්ඨිතපරියොදපනතං සන්ධාය වුත්තං “තං පන අරහත්තෙන හොතී”ති। ඉති සීලසංවරෙන සබ්බපාපං පහාය ලොකියලොකුත්තරාහි සමථවිපස්සනාහි <pb V=1.388/> කුසලං සම්පාදෙත්වා අරහත්තඵලෙන චිත්තං පරියොදපෙතබ්බන්ති එතං බුද්ධානං සාසනං ඔවාදො අනුසිට්ඨි।
bod:තතියගාථාය <b>අනුපවාදො</b>ති වාචාය කස්සචි අනුපවදනං। <b>අනුපඝාතො</b>ති කායෙන මනසා ච කස්සචි උපඝාතාකරණං මනසාපි පරෙසං අනත්ථචින්තනාදිවසෙන උපඝාතකරණස්ස වජ්ජෙතබ්බත්තා। <b>පාතිමොක්ඛෙ</b>ති යං තං පඅතිමොක්ඛං අතිපමොක්ඛං උත්තමං සීලං, පාති වා සුගතිභයෙහි මොක්ඛෙති දුග්ගතිභයෙහි, යො වා නං පාති, තං මොක්ඛෙතීති පාතිමොක්ඛන්ති වුච්චති, තස්මිං පාතිමොක්ඛෙ ච। <b>සංවරො</b>ති සත්තන්නං ආපත්තික්ඛන්ධානං අවීතික්කමලක්ඛණො සංවරො। <b>මත්තඤ්ඤුතා</b>ති භොජනෙ මත්තඤ්ඤුතා පටිග්ගහණපරිභොගවසෙන පමාණඤ්ඤුතා। <b>පන්තඤ්ච සයනාසන</b>න්ති ජනසඞ්ඝට්ටවිරහිතං නිජ්ජනසම්බාධං විවිත්තං සෙනාසනඤ්ච। එත්ථ ද්වීහියෙව <pb M=1.444/> පච්චයෙහි චතුපච්චයසන්තොසො දීපිතොති වෙදිතබ්බො පච්චයසන්තොසසාමඤ්ඤෙන ඉතරද්වයස්සපි ලක්ඛණහාරනයෙන ජොතිතභාවතො। <b>අධිචිත්තෙ ච ආයොගො</b>ති විපස්සනාපාදකං අට්ඨසමාපත්තිචිත්තං අධිචිත්තං, තතොපි ච මග්ගඵලචිත්තමෙව අධිචිත්තං, තස්මිං යථාවුත්තෙ අධිචිත්තෙ ආයොගො ච, අනුයොගොති අත්ථො। <b>එතං බුද්ධාන සාසන</b>න්ති එතං පරස්ස අනුපවදනං අනුපඝාතනං පාතිමොක්ඛෙ සංවරො පටිග්ගහණපරිභොගෙසු මත්තඤ්ඤුතා විවිත්තසෙනාසනසෙවනං අධිචිත්තානුයොගො ච බුද්ධානං සාසනං ඔවාදො අනුසිට්ඨි।
bod:ඉමා පන සබ්බබුද්ධානං පාතිමොක්ඛුද්දෙසගාථා හොන්තීති වෙදිතබ්බා। තෙනාහ <b>“එතෙනෙව උපායෙනා”</b>තිආදි। <b>යාව සාසනපරියන්තා</b>ති ධරමානකබුද්ධානං අනුසාසනපරියන්තං සන්ධාය වුත්තං, යාව බුද්ධා ධරන්ති, තාව උද්දිසිතබ්බතං ආගච්ඡන්තීති වුත්තං හොති। ඔවාදපාතිමොක්ඛඤ්හි බුද්ධායෙව උද්දිසන්ති, න සාවකා। පඨමබොධියංයෙව උද්දෙසමාගච්ඡන්තීති සම්බන්ධො। පඨමබොධි චෙත්ථ වීසතිවස්සපරිච්ඡින්නාති <b>මහාගණ්ඨිපදෙ</b> වුත්තං। තඤ්ච හෙට්ඨා අට්ඨකථායමෙව “භගවතො හි පඨමබොධියං වීසතිවස්සන්තරෙ නිබද්ධුපට්ඨාකො නාම නත්ථී”ති කථිතත්තා “පඨමබොධි නාම වීසතිවස්සානී”ති ගහෙත්වා වුත්තං। <b>ආචරියධම්මපාලත්ථෙරෙන</b> පන “පඤ්චචත්තාලීසාය වස්සෙසු ආදිතො පන්නරස වස්සානි පඨමබොධී”ති වුත්තං। එවඤ්ච සති මජ්ඣෙ පන්නරස වස්සානි මජ්ඣිමබොධි, අන්තෙ පන්නරස වස්සානි පච්ඡිමබොධීති තිණ්ණං බොධීනං සමප්පමාණතා සියාති තම්පි යුත්තං। පන්නරසත්තිකෙන හි පඤ්චචත්තාලීස වස්සානි පූරෙන්ති। අට්ඨකථායං පන පන්නරසවස්සප්පමාණාය පඨමබොධියා වීසතිවස්සෙසුයෙව අන්තොගධත්තා “පඨමබොධියං වීසතිවස්සන්තරෙ”ති වුත්තන්ති එවම්පි සක්කා විඤ්ඤාතුං।
bod:නනු <pb V=1.389/> ච කානිචි සික්ඛාපදානි පඤ්ඤපෙත්වාපි න තාව ආණාපාතිමොක්ඛං අනුඤ්ඤාතං පච්ඡා ථෙරස්ස ආයාචනෙන අනුඤ්ඤාතත්තා, තස්මා කථමෙතං වුත්තං “සික්ඛාපදපඤ්ඤත්තිකාලතො පන පභුති ආණාපාතිමොක්ඛමෙව උද්දිසීයතී”ති, යදිපි කානිචි සික්ඛාපදානි පඤ්ඤපෙත්වාව ආණාපාතිමොක්ඛං න අනුඤ්ඤාතං, තථාපි අපඤ්ඤත්තෙ සික්ඛාපදෙ ආණාපාතිමොක්ඛං නත්ථි, කින්තු පඤ්ඤත්තෙයෙවාති ඉමමත්ථං දස්සෙතුං <b>“සික්ඛාපදපඤ්ඤත්තිකාලතො පන පභුතී”</b>ති වුත්තං। <b>පුබ්බාරාමෙ</b>ති සාවත්ථියා <pb M=1.445/> පාචීනදිසාභාගෙ කතත්තා එවංලද්ධවොහාරෙ මහාවිහාරෙ। <b>මිගාරමාතුපාසාදෙ</b>ති මිගාරසෙට්ඨිනො මාතුට්ඨානියත්තා මිගාරමාතාති සඞ්ඛ්යං ගතාය විසාඛාමහාඋපාසිකාය කාරිතෙ පාසාදෙ। <b>අට්ඨාන</b>න්ති හෙතුපටික්ඛෙපො। <b>අනවකාසො</b>ති පච්චයපටික්ඛෙපො। උභයෙනපි කාරණමෙව පටික්ඛිපති। <b>ය</b>න්ති යෙන කාරණෙන।
bod:<b>තෙස</b>න්ති භික්ඛූනං। <b>සම්මුඛසාවකානං සන්තිකෙ පබ්බජිතා</b>ති සබ්බන්තිමානං සුභද්දසදිසානං සම්මුඛසාවකානං සන්තිකෙ පබ්බජිතෙ සන්ධාය වදති। ඛත්තියකුලාදිවසෙනෙව විවිධා කුලාති සම්බන්ධො। <b>උච්චනීචඋළාරුළාරභොගාදිකුලවසෙන වා</b>ති උච්චනීචකුලවසෙන උළාරුළාරභොගාදිකුලවසෙන වාති යොජෙතබ්බං। තත්ථ ඛත්තියබ්රාහ්මණවසෙන වා ඛත්තියබ්රාහ්මණගහපතිකානං වසෙන වා <b>උච්චකුලතා</b> වෙදිතබ්බා, සෙසානං වසෙන <b>නීචකුලතා</b>। <b>උළාරුළාරභොගාදිකුලවසෙන වා</b>ති උළාරතරතමඋපභොගවන්තාදිකුලවසෙන। උළාරාතිසයජොතනත්ථඤ්හි පුන උළාරග්ගහණං “දුක්ඛදුක්ඛ”න්තිආදීසු විය। <b>ආදි</b>-සද්දෙන උළාරානුළාරානං ගහණං වෙදිතබ්බං।
bod:<b>බ්රහ්මචරියං රක්ඛන්තී</b>ති වුත්තමෙවත්ථං පකාසෙත්වා දස්සෙන්තො ආහ <b>“චිරං පරියත්තිධම්මං පරිහරන්තී”</b>ති। අපඤ්ඤත්තෙපි සික්ඛාපදෙ යදි සමානජාතිආදිකා සියුං, අත්තනො අත්තනො කුලානුගතගන්ථං විය න නාසෙය්යුං। යස්මා පන සික්ඛාපදම්පි අපඤ්ඤත්තං, ඉමෙ ච භික්ඛූ න සමානජාතිආදිකා, තස්මා විනාසෙසුන්ති ඉමමත්ථං දස්සෙතුං <b>“යස්මා එකනාමා…පෙ॰… තස්මා අඤ්ඤමඤ්ඤං විහෙඨෙන්තා”</b>තිආදි වුත්තං। යදි එවං කස්මා චිරට්ඨිතිකවාරෙපි “නානානාමා”තිආදි වුත්තන්ති? සතිපි තෙසං නානාජච්චාදිභාවෙ සික්ඛාපදපඤ්ඤත්තියා එව සාසනස්ස චිරප්පවත්තීති දස්සනත්ථං වුත්තං। සික්ඛාපදපඤ්ඤත්තිවසෙනෙව සාසනස්ස චිරප්පවත්ති। යස්මා බුද්ධා අත්තනො පරිනිබ්බානතො උද්ධම්පි විනෙතබ්බසත්තසම්භවෙ සති සික්ඛාපදං පඤ්ඤපෙන්ති, අසති න පඤ්ඤපෙන්ති, තස්මාති වෙදිතබ්බො। යථා කායවචීද්වාරසඞ්ඛාතං විඤ්ඤත්තිං සමුට්ඨාපෙත්වා පවත්තමානම්පි චිත්තං තස්සායෙව විඤ්ඤත්තියා වසෙන පවත්තනතො “කායවචීද්වාරෙහි පවත්ත”න්ති වුච්චති, එවංසම්පදමිදං දට්ඨබ්බං। <b>යථා ත</b>න්ති එත්ථ <b>ත</b>න්ති නිපාතමත්තං। <b>වග්ගසඞ්ගහපණ්ණාසසඞ්ගහාදීහී</b>ති <pb V=1.390/> සීලක්ඛන්ධවග්ගමහාවග්ගාදිවග්ගසඞ්ගහවසෙන මූලපණ්ණාසමඅඣමපණ්ණාසාදිපණ්ණාසසඞ්ගහවසෙන। <b>ආදි</b>-සද්දෙන සංයුත්තාදිසඞ්ගහො වෙදිතබ්බො।
bod:<b>එවං</b> <pb M=1.446/> <b>විතක්කෙථ, මා එවං විතක්කයිත්ථා</b>ති එත්ථ <b>එව</b>න්ති යථානුසිට්ඨාය අනුසාසනියා විධිවසෙන පටිසෙධනවසෙන ච පවත්තිතාකාරපරාමසනං, සා ච සම්මාවිතක්කානං මිච්ඡාවිතක්කානඤ්ච පවත්තිආකාරදස්සනවසෙන පවත්තති අත්ථආනිසංසස්ස ආදීනවස්ස ච විභාවනත්ථං। තෙනාහ <b>“නෙක්ඛම්මවිතක්කාදයො තයො විතක්කෙ විතක්කෙථා”</b>තිආදි। එත්ථ <b>ආදි</b>-සද්දෙන අබ්යාපාදවිතක්කඅවිහිංසාවිතක්කානං ගහණං වෙදිතබ්බං। තත්ථ නෙක්ඛම්මං වුච්චති ලොභතො නික්ඛන්තත්තා අලොභො, නීවරණෙහි නික්ඛන්තත්තා පඨමජ්ඣානං, සබ්බාකුසලෙහි නික්ඛන්තත්තා සබ්බො කුසලො ධම්මො, සබ්බසඞ්ඛතෙහි නික්ඛන්තත්තා නිබ්බානං, උපනිස්සයතො සම්පයොගතො ආරම්මණකරණතො ච නෙක්ඛම්මෙන පටිසංයුත්තො විතක්කො <b>නෙක්ඛම්මවිතක්කො,</b> සම්මාසඞ්කප්පො। සො අසුභජ්ඣානස්ස පුබ්බභාගෙ කාමාවචරො හොති, අසුභජ්ඣානෙ රූපාවචරො, තං ඣානං පාදකං කත්වා උප්පන්නමග්ගඵලකාලෙ ලොකුත්තරො। බ්යාපාදස්ස පටිපක්ඛො අබ්යාපාදො, කඤ්චිපි න බ්යාපාදෙන්ති එතෙනාති වා අබ්යාපාදො, මෙත්තා। යථාවුත්තෙන අබ්යාපාදෙන පටිසංයුත්තො විතක්කො <b>අබ්යාපාදවිතක්කො</b>। සො මෙත්තාඣානස්ස පුබ්බභාගෙ කාමාවචරො හොති, මෙත්තාභාවනාවසෙන අධිගතෙ පඨමජ්ඣානෙ රූපාවචරො, තං ඣානං පාදකං කත්වා උප්පන්නමග්ගඵලකාලෙ ලොකුත්තරො। විහිංසාය පටිපක්ඛා, න විහිංසන්ති වා එතාය සත්තෙති අවිහිංසා, කරුණා। තාය පටිසංයුත්තො විතක්කො <b>අවිහිංසාවිතක්කො</b>। සො කරුණාඣානස්ස පුබ්බභාගෙ කාමාවචරො, කරුණාභාවනාවසෙන අධිගතෙ පඨමජ්ඣානෙ රූපාවචරො, තං ඣානං පාදකං කත්වා උප්පන්නමග්ගඵලකාලෙ ලොකුත්තරො।
bod:නනු ච අලොභාදොසාමොහානං අඤ්ඤමඤ්ඤාවිරහතො නෙසං වසෙන උප්පජ්ජනකානං ඉමෙසං නෙක්ඛම්මවිතක්කාදීනං අඤ්ඤමඤ්ඤං අසඞ්කරතො වවත්ථානං න හොතීති? නො න හොති। යදා හි අලොභො පධානො හොති නියමිතපරිණතසමුදාචාරාදිවසෙන, තදා ඉතරෙ ද්වෙ තදන්වායිකා භවන්ති। තථා හි යදා අලොභප්පධානො නෙක්ඛම්මගරුකො චිත්තුප්පාදො හොති, තදා ලද්ධාවසරො නෙක්ඛම්මවිතක්කො පතිට්ඨහති। තංසම්පයුත්තස්ස පන අදොසලක්ඛණස්ස අබ්යාපාදස්ස වසෙන යො තස්සෙව අබ්යාපාදවිතක්කභාවො සම්භවෙය්ය, සති ච අබ්යාපාදවිතක්කභාවෙ කස්සචිපි අවිහෙඨනජාතිකතාය අවිහිංසාවිතක්කභාවො ච සම්භවෙය්ය। තෙ ඉතරෙ <pb M=1.447/> ද්වෙ තස්සෙව නෙක්ඛම්මවිතක්කස්ස අනුගාමිනො සරූපතො අදිස්සනතො තස්මිං සති හොන්ති, අසති න හොන්තීති අනුමානෙය්යා භවන්ති। එවමෙව යදා මෙත්තාපධානො චිත්තුප්පාදො හොති, තදා ඉතරෙ ද්වෙ තදන්වායිකා <pb V=1.391/> භවන්ති। යදා කරුණාපධානො චිත්තුප්පාදො හොති, තදා ඉතරෙ ද්වෙ තදන්වායිකා භවන්ති।
bod:<b>කාමවිතක්කාදයො</b>ති එත්ථ <b>ආදි</b>-සද්දෙන බ්යාපාදවිතක්කවිහිංසාවිතක්කානං ගහණං වෙදිතබ්බං। තත්ථ කාමපටිසංයුත්තො විතක්කො <b>කාමවිතක්කො</b>। එත්ථ හි ද්වෙ කාමා වත්ථුකාමො ච කිලෙසකාමො ච। තත්ථ වත්ථුකාමපක්ඛෙ ආරම්මණවසෙන කාමෙහි පටිසංයුත්තො විතක්කො කාමවිතක්කො, කිලෙසකාමපක්ඛෙ පන සම්පයොගවසෙන කාමෙන පටිසංයුත්තොති යොජෙතබ්බං। බ්යාපාදපටිසංයුත්තො විතක්කො <b>බ්යාපාදවිතක්කො</b>। විහිංසාපටිසංයුත්තො විතක්කො <b>විහිංසාවිතක්කො</b>। තෙසු ද්වෙ සත්තෙසුපි සඞ්ඛාරෙසුපි උප්පජ්ජන්ති। කාමවිතක්කො හි පියෙ මනාපෙ සත්තෙ වා සඞ්ඛාරෙ වා විතක්කෙන්තස්ස උප්පජ්ජති, බ්යාපාදවිතක්කො අප්පියෙ අමනාපෙ සත්තෙ වා සඞ්ඛාරෙ වා කුජ්ඣිත්වා ඔලොකනකාලතො පට්ඨාය යාව විනාසනා උප්පජ්ජති, විහිංසාවිතක්කො සඞ්ඛාරෙසු නුප්පජ්ජති। සඞ්ඛාරො හි දුක්ඛාපෙතබ්බො නාම නත්ථි, “ඉමෙ සත්තා හඤ්ඤන්තු වා උච්ඡිජ්ජන්තු වා විනස්සන්තු වා මා වා අහෙසු”න්ති චින්තනකාලෙ පන සත්තෙසු උප්පජ්ජති। අථ කස්මා වුත්තං “සඞ්ඛාරො දුක්ඛාපෙතබ්බො නාම නත්ථී”ති, නනු යෙ දුක්ඛාපෙතබ්බාති ඉච්ඡිතා සත්තසඤ්ඤිතා, තෙපි අත්ථතො සඞ්ඛාරා එවාති? සච්චමෙතං, තෙ පන ඉන්ද්රියබද්ධා සවිඤ්ඤාණකතාය දුක්ඛං පටිසංවෙදෙන්ති, තස්මා තෙ විහිංසාවිතක්කස්ස විසයා ඉච්ඡිතා සත්තසඤ්ඤිතා। යෙ පන න දුක්ඛං පටිසංවෙදෙන්ති වුත්තලක්ඛණායොගතො, තෙ සන්ධාය “විහිංසාවිතක්කො සඞ්ඛාරෙසු නුප්පජ්ජතී”ති වුත්තං।
bod:<b>අනුපාදාය ආසවෙහි චිත්තානි විමුච්චිංසූ</b>ති එත්ථ <b>ආසවෙහී</b>ති කත්ථුඅත්ථෙ කරණනිද්දෙසො, <b>චිත්තානී</b>ති පච්චත්තබහුවචනං, <b>විමුච්චිංසූ</b>ති කම්මසාධනං, තස්මා ආසවෙහි කත්තුභූතෙහි අනුපාදාය ආරම්මණවසෙන අග්ගහෙත්වා චිත්තානි විමුච්චිතානීති එවමෙත්ථ අත්ථො ගහෙතබ්බොති ආහ <b>“තෙසඤ්හි චිත්තානී”</b>තිආදි। <b>යෙහි ආසවෙහී</b>ති එත්ථාපි කත්තුඅත්ථෙ එව කරණනිද්දෙසො। <b>විමුච්චිංසූ</b>ති කම්මසාධනං। <b>න තෙ</b> <pb M=1.448/> <b>තානි ගහෙත්වා විමුච්චිංසූ</b>ති තෙ ආසවා තානි චිත්තානි ආරම්මණවසෙන න ගහෙත්වා විමුච්චිංසු විමොචෙසුං। එත්ථ හි <b>චිත්තානී</b>ති උපයොගබහුවචනං, <b>විමුච්චිංසූ</b>ති කත්තුසාධනං। <b>අනුප්පාදනිරොධෙන නිරුජ්ඣමානා</b>ති ආයතිං අනුප්පත්තිසඞ්ඛාතෙන නිරොධෙන නිරුජ්ඣමානා ආසවා। <b>අග්ගහෙත්වා විමුච්චිංසූ</b>ති ආරම්මණකරණවසෙන අග්ගහෙත්වා චිත්තානි විමොචෙසුං। <b>විකසිතචිත්තා අහෙසු</b>න්ති සාතිසයඤාණරස්මිසම්ඵස්සෙන සම්ඵුල්ලචිත්තා අහෙසුං। <b>පුරිමවචනාපෙක්ඛ</b>න්ති “අඤ්ඤතරස්මිං භිංසනකෙ වනසණ්ඩෙ”ති වුත්තවචනාපෙක්ඛං। තෙනාහ <b>“යං වුත්තං අඤ්ඤතරස්මිං භිංසනකෙ වනසණ්ඩෙති, තත්රා”</b>ති। <b>කත</b>න්ති භාවසාධනවාචි ඉදං පදන්ති ආහ <b>“භිංසනකතස්මිං</b> <pb V=1.392/> <b>හොති, භිංසනකකිරියායා”</b>ති। භිංසනස්ස කරණං කිරියා භිංසනකතං, තස්මිං <b>භිංසනකතස්මිං</b>।
bod:ඉදානි අඤ්ඤථාපි අත්ථයොජනං දස්සෙන්තො ආහ <b>“අථ වා”</b>තිආදි। ඉමස්මිං අත්ථවිකප්පෙ භිංසයතීති භිංසනො, භිංසනො එව භිංසනකො, තස්ස භාවො භිංසනකත්තන්ති වත්තබ්බෙ ත-කාරස්ස ලොපං කත්වා “භිංසනකත”න්ති වුත්තන්ති දස්සෙන්තො ආහ <b>“භිංසනකතස්මින්ති භිංසනකභාවෙති අත්ථො”</b>තිආදි। යෙභුය්යග්ගහණං ලොමවන්තවසෙනපි යොජෙතබ්බං, න ලොමවසෙනෙවාති ආහ <b>“බහුතරානං වා”</b>තිආදි।
bod:<b>පුරිසයුගවසෙනා</b>ති පුරිසකාලවසෙන, පුරිසානං ආයුප්පමාණවසෙනාති වුත්තං හොති। “සබ්බපච්ඡිමකො සුභද්දසදිසො”ති <b>තීසුපි ගණ්ඨිපදෙසු</b> වුත්තං। තස්මිං කාලෙ විජ්ජමානානං ද්වින්නං පුරිසානං ආයුපරිච්ඡෙදං සකලමෙව ගහෙත්වා <b>“සතසහස්සං…පෙ॰… අට්ඨාසී”</b>ති වුත්තං। <b>ද්වෙයෙව පුරිසයුගානී</b>ති එත්ථ පුරිසානං යුගප්පවත්තිකාලො පුරිසයුගං। අභිලාපමත්තමෙව චෙතං, අත්ථතො පන පුරිසොව පුරිසයුගං। ධරමානෙ භගවති එකං පුරිසයුගං, පරිනිබ්බුතෙ එකන්ති කත්වා “ද්වෙයෙව පුරිසයුගානී”ති වුත්තං। පරිනිබ්බුතෙ පන භගවති එකමෙව පුරිසයුගං අසීතියෙව වස්සසහස්සානි බ්රහ්මචරියං අට්ඨාසීති වෙදිතබ්බං।
bod:20:<b>සාවකයුගානී</b>ති සාවකා එව සාවකයුගානි। <b>අසම්භුණන්තෙනා</b>ති අපාපුණන්තෙන। <b>ගබ්භං ගණ්හාපෙන්තස්සා</b>ති සබ්බඤ්ඤුතඤ්ඤාණස්ස විජායනත්ථං ඤාණගබ්භං ගණ්හාපෙන්තස්ස।
bod:21:<b>කො</b> <pb M=1.449/> <b>අනුසන්ධී</b>ති පුබ්බාපරකථානං කිං අනුසන්ධානං, කො සම්බන්ධොති අත්ථො। <b>සික්ඛාපදපඤ්ඤත්තියාචනාපෙක්ඛ</b>න්ති යාචීයතීති යාචනා, සික්ඛාපදපඤ්ඤත්තියෙව යාචනා සික්ඛාපදපඤ්ඤත්තියාචනා, තං අපෙක්ඛතීති සික්ඛාපදපඤ්ඤත්තියාචනාපෙක්ඛං භුම්මවචනං, යාචියමානසික්ඛාපදපඤ්ඤත්තිඅපෙක්ඛං භුම්මවචනන්ති වුත්තං හොති। යාචනවිසිට්ඨා සික්ඛාපදපඤ්ඤත්තියෙව හි “තත්ථා”ති ඉමිනා පරාමට්ඨා, තෙනෙව වක්ඛති “තත්ථ තස්සා සික්ඛාපදපඤ්ඤත්තියා”ති। <b>යං වුත්ත</b>න්ති “සික්ඛාපදං පඤ්ඤපෙය්යා”ති ඉමිනා යං සික්ඛාපදපඤ්ඤපනං වුත්තං, යාචිතන්ති අත්ථො। <b>තත්ථ තස්සා සික්ඛාපදපඤ්ඤත්තියා</b>ති තස්සං යාචියමානසික්ඛාපදපඤ්ඤත්තියන්ති අත්ථො। <b>අකාල</b>න්ති සික්ඛාපදපඤ්ඤත්තියා අකාලං।
bod:<b>ආසවට්ඨානීයා</b>ති එත්ථ අධිකරණෙ අනීයසද්දොති ආහ <b>“ආසවා තිට්ඨන්ති එතෙසූ”</b>තිආදි <pb V=1.393/>। කෙ පන තෙ ආසවා, කෙ ච ධම්මා තදධිකරණභූතාති ආහ <b>“යෙසු දිට්ඨධම්මිකසම්පරායිකා”</b>තිආදි। <b>දිට්ඨධම්මිකා</b> පරූපවාදාදයො, <b>සම්පරායිකා</b> ආපායිකා අපායදුක්ඛවිසෙසා। තෙ ආසවන්ති තෙන තෙන පච්චයවසෙන පවත්තන්තීති <b>ආසවා। නෙස</b>න්ති පරූපවාදාදිආසවානං। <b>තෙ</b>ති වීතික්කමධම්මා। අසති ආසවට්ඨානීයෙ ධම්මෙ සික්ඛාපදපඤ්ඤත්තියං කො දොසො, යෙනෙවං වුත්තන්ති ආහ <b>“යදි හි පඤ්ඤපෙය්යා”</b>තිආදි, වීතික්කමදොසං අදිස්වා යදි පඤ්ඤපෙය්යාති අධිප්පායො। පරම්මුඛා අක්කොසනං <b>පරූපවාදො,</b> පරෙහි වචනෙසු දොසාරොපනං <b>පරූපාරම්භො,</b> සම්මුඛා ගරහනං <b>ගරහදොසො</b>।
bod:කථඤ්හි නාම පලිවෙඨෙස්සතීති සම්බන්ධො, කථං-සද්දයොගෙ අනාගතප්පයොගො දට්ඨබ්බො। <b>අන්වායිකො</b>ති අනුවත්තකො। <b>භොගක්ඛන්ධ</b>න්ති භොගරාසිං। “අම්හාකමෙතෙ”ති ඤායන්තීති ඤාතී, පිතාමහපිතුපුත්තාදිවසෙන පරිවට්ටනට්ඨෙන පරිවට්ටො, ඤාතීයෙව පරිවට්ටො <b>ඤාතිපරිවට්ටො। ඝාසච්ඡාදනපරමතාය සන්තුට්ඨා</b>ති ඝාසච්ඡාදනෙ පරමතාය උත්තමතාය සන්තුට්ඨා, ඝාසච්ඡාදනපරියෙසනෙ සල්ලෙඛවසෙන පරමතාය උක්කට්ඨභාවෙ සණ්ඨිතාති අත්ථො। ඝාසච්ඡාදනමෙව වා පරමං පරමා කොටි එතෙසං න තතො පරං කිඤ්චි අසාමිසජාතං පරියෙසන්ති පච්චාසීසන්ති චාති ඝාසච්ඡාදනපරමා, තෙසං භාවො ඝාසච්ඡාදනපරමතා, තස්සං <b>ඝාසච්ඡාදනපරමතාය සන්තුට්ඨා। තෙසු නාම කො</b>ති යථාවුත්තගුණවිසිට්ඨෙසු <pb M=1.450/> තෙසු භික්ඛූසු කො නාම। <b>ලොකාමිසභූත</b>න්ති ලොකපරියාපන්නං හුත්වා කිලෙසෙහි ආමසිතබ්බත්තා ලොකාමිසභූතං। <b>පබ්බජ්ජාසඞ්ඛෙපෙනෙවා</b>ති “පාණාතිපාතා වෙරමණී”තිආදිනා පබ්බජ්ජාමුඛෙනෙව। <b>එත</b>න්ති මෙථුනාදීනං අකරණං। <b>ථාම</b>න්ති සික්ඛාපදානං පඤ්ඤාපනකිරියාය සාමත්ථියං। <b>බල</b>න්ති යාථාවතො සබ්බධම්මානං පටිවෙධසමත්ථං ඤාණබලං। <b>කුප්පෙය්යා</b>ති කුප්පං භවෙය්ය। එතස්සෙවත්ථස්ස පාකටකරණං <b>න යථාඨානෙ තිට්ඨෙය්යා</b>ති, පඤ්ඤත්තිට්ඨානෙ න තිට්ඨෙය්යාති අත්ථො। <b>අකුසලො</b>ති තිකිච්ඡිතුං යුත්තකාලස්ස අපරිජානනතො අකුසලො අඡෙකො। අවුද්ධි <b>අනයො, බ්යසනං</b> දුක්ඛං। <b>පටිකච්චෙවා</b>ති ගණ්ඩුප්පාදනතො පඨමමෙව। <b>සඤ්ඡවිං කත්වා</b>ති සොභනච්ඡවිං කත්වා। <b>බාලවෙජ්ජො</b>ති අපණ්ඩිතවෙජ්ජො। <b>ලොහිතක්ඛයඤ්ච මං පාපෙතී</b>ති විභත්තිවිපරිණාමං කත්වා යොජෙතබ්බං।
bod:<b>අකාලං දස්සෙත්වා</b>ති සික්ඛාපදපඤ්ඤත්තියා අකාලං දස්සෙත්වා। <b>රොගං වූපසමෙත්වා</b>ති ඵාසුං කත්වා। <b>සකෙ ආචරියකෙ</b>ති ආචරියස්ස භාවො, කම්මං වා ආචරියකං, තස්මිං අත්තනො ආචරියභාවෙ, ආචරියකම්මෙ වා। නිමිත්තත්ථෙ චෙතං භුම්මවචනං। <b>විදිතානුභාවො</b>ති පාකටානුභාවො।
bod:<b>විපුලභාවෙනා</b>ති <pb V=1.394/> පබ්බජිතානං බහුභාවෙන। <b>සාසනෙ එකච්චෙ ආසවට්ඨානීයා ධම්මා න උප්පජ්ජන්තී</b>ති යස්මා සෙනාසනානි පහොන්ති, තස්මා ආවාසමච්ඡරියාදිහෙතුකා සාසනෙ එකච්චෙ ආසවට්ඨානීයා ධම්මා න උප්පජ්ජන්ති। <b>ඉමිනා නයෙනා</b>ති එතෙන පදසොධම්මසික්ඛාපදාදීනං සඞ්ගහො දට්ඨබ්බො।
bod:<b>ලාභග්ගමහත්ත</b>න්ති චීවරාදිලභිතබ්බපච්චයො ලාභො, තස්ස අග්ගං මහත්තං පණීතතා බහුභාවො වා। බහුස්සුතස්ස භාවො <b>බාහුසච්චං। අයොනිසො උම්මුජ්ජමානා</b>ති අනුපායෙන අභිනිවිසමානා, විපරීතතො ජානමානාති අත්ථො। <b>රසෙන රසං සංසන්දිත්වා</b>ති සභාවෙන සභාවං සංසන්දිත්වා, අනුඤ්ඤාතපච්චත්ථරණාදීසු සුඛසම්ඵස්සසාමඤ්ඤතො උපාදින්නඵස්සරසෙපි අනවජ්ජසඤ්ඤිතාය අනුපාදින්නඵස්සරසෙන උපාදින්නඵස්සරසං සංසන්දිත්වා, සමානභාවං උපනෙත්වාති අත්ථො। <b>උද්ධම්මං උබ්බිනයං</b> <pb M=1.451/> <b>සත්ථුසාසනං දීපෙන්තී</b>ති “තථාහං භගවතා ධම්මං දෙසිතං ආජානාමී”තිආදිනා (පාචි॰ 418) සත්ථුසාසනං උද්ධම්මං උබ්බිනයං කත්වා දීපෙන්ති।
bod:<b>ඉමස්මිං අත්ථෙ</b>ති “නිරබ්බුදො හි, සාරිපුත්ත, භික්ඛුසඞ්ඝො”ති (පාරා॰ 21) එවං වුත්තභික්ඛුසඞ්ඝසඤ්ඤිතෙ අත්ථෙ। කථං පන දුස්සීලානං චොරභාවොති ආහ <b>“තෙ හි අස්සමණාව හුත්වා”</b>තිආදි। <b>කාළකධම්මයොගා</b>ති දුස්සීලතාසඞ්ඛාතපාපධම්මයොගතො। <b>පභස්සරො</b>ති පභස්සරසීලො। <b>සාරොති වුච්චන්තී</b>ති සාසනබ්රහ්මචරියස්ස සාරභූතත්තා සීලාදයො ගුණා “සාරො”ති වුච්චන්ති।
bod:<b>සබ්බපරිත්තගුණො</b>ති සබ්බෙහි නිහීනගුණො, අප්පගුණො වා। <b>සො සොතාපන්නො</b>ති ආනන්දත්ථෙරං සන්ධාය වදති। <b>සොතං ආපන්නො</b>ති මග්ගසොතං ආපන්නො। පටිපක්ඛධම්මානං අනවසෙසතො සවනතො පෙල්ලනතො සොතො අරියමග්ගොති ආහ <b>“සොතොති ච මග්ගස්සෙතං අධිවචන”</b>න්ති। <b>සොතාපන්නොති තෙන සමන්නාගතස්ස පුග්ගලස්සා</b>ති ඉමිනා මග්ගසමඞ්ගී සොතාපන්නොති වත්වා තමෙවත්ථං උදාහරණෙන සාධෙත්වා ඉදානි ඉධාධිප්පෙතපුග්ගලං නිද්ධාරෙත්වා දස්සෙන්තො ආහ <b>“ඉධ පනා”</b>තිආදි। ඉධ ආපන්නසද්දො “ඵලසච්ඡිකිරියාය පටිපන්නො”තිආදීසු (සං॰ නි॰ 5.488) විය වත්තමානකාලිකොති ආහ <b>“මග්ගෙන ඵලස්ස නාමං දින්න”</b>න්ති। මග්ගෙන හි අත්තනා සදිසස්ස අට්ඨඞ්ගිකස්ස වා සත්තඞ්ගිකස්ස වා ඵලස්ස සොතොති නාමං දින්නං, අතීතකාලිකත්තෙ පන සරසතොව නාමලාභො සියා। මග්ගක්ඛණෙ හි මග්ගසොතං ආපජ්ජති නාම, ඵලක්ඛණෙ ආපන්නො।
bod:විරූපං <pb V=1.395/> සදුක්ඛං සඋපායාසං නිපාතෙතීති <b>විනිපාතො,</b> අපායදුක්ඛෙ ඛිපනකො। <b>ධම්මො</b>ති සභාවො। තෙනාහ <b>“න අත්තානං අපායෙසු විනිපාතනසභාවො”</b>ති। අථ වා <b>ධම්මො</b>ති අපායෙසු ඛිපනකො සක්කායදිට්ඨිආදිකො අකුසලධම්මො। යස්ස පන සො අකුසලධම්මො නත්ථි සබ්බසො පහීනත්තා, සො යස්මා අපායෙසු අත්තානං විනිපාතනසභාවො න හොති, තස්මා වුත්තං <b>“න අත්තානං අපායෙසු විනිපාතනසභාවොති වුත්තං හොතී”</b>ති। <b>කස්මා</b>ති අවිනිපාතනධම්මතාය කාරණං පුච්ඡති। අපායං ගමෙන්තීති <b>අපායගමනීයා। විනිපාතනසභාවො</b>ති උප්පජ්ජනසභාවො। <b>සම්මත්තනියාමෙන මග්ගෙනා</b>ති සම්මා <pb M=1.452/> භවනියාමකෙන පටිලද්ධමග්ගෙන। <b>නියතො</b>ති වා හෙට්ඨිමන්තතො සත්තමභවතො උපරි අනුප්පජ්ජනධම්මතාය නියතො। <b>සම්බොධී</b>ති උපරිමග්ගත්තයසඞ්ඛාතා සම්බොධි। සම්බුජ්ඣතීති හි සම්බොධි, අරියමග්ගො। සො ච ඉධ පඨමමග්ගස්ස අධිගතත්තා අවසිට්ඨො එව අධිගන්තබ්බභාවෙන ඉච්ඡිතබ්බොති। තෙනාහ <b>“උපරිමග්ගත්තයං අවස්සං සම්පාපකො”</b>ති। උපරිමග්ගත්තයං අවස්සං සම්පාපුණාතීති <b>සම්පාපකො,</b> සොතාපන්නො।
cen:විනයපඤ්ඤත්තියාචනකථා නිට්ඨිතා।
sub:බුද්ධාචිණ්ණකථා
bod:22:<b>අනුධම්මතා</b>ති ලොකුත්තරධම්මානුගතො ධම්මො। <b>අනපලොකෙත්වා</b>ති පදස්ස විවරණං <b>“අනාපුච්ඡිත්වා”</b>ති। <b>ජනපදචාරිකං පක්කමන්තී</b>ති එත්ථ ඉති-සද්දො ගම්යමානතාය න වුත්තො, එවං අඤ්ඤත්ථාපි ඊදිසෙසු ඨානෙසු। තත්ථ <b>ජනපදචාරික</b>න්ති ජනපදෙසු චරණං, චරණං වා චාරො, සො එව චාරිකා, ජනපදෙසු චාරිකා ජනපදචාරිකා। තං පක්කමන්ති, ජනපදගමනං ගච්ඡන්තීති අත්ථො। <b>පක්කමන්තියෙවා</b>ති අවධාරණෙන නො න පක්කමන්තීති දස්සෙති। “ජනපදචාරිකං පක්කමන්තී”ති එත්ථ ඨත්වා භගවතො චාරිකාපක්කමනවිධිං දස්සෙන්තො ආහ <b>“ජනපදචාරිකං චරන්තා චා”</b>තිආදි। චාරිකා ච නාමෙසා (දී॰ නි॰ අට්ඨ॰ 1.254; ම॰ නි॰ අට්ඨ॰ 1.254) දුවිධා තුරිතචාරිකා චෙව අතුරිතචාරිකා ච। තත්ථ දූරෙපි බොධනෙය්යපුග්ගලං දිස්වා තස්ස බොධනත්ථාය සහසා ගමනං <b>තුරිතචාරිකා</b> නාම, සා මහාකස්සපත්ථෙරපච්චුග්ගමනාදීසු දට්ඨබ්බා। භගවා හි මහාකස්සපත්ථෙරං පච්චුග්ගච්ඡන්තො මුහුත්තෙන තිගාවුතමගමාසි, ආළවකස්සත්ථාය තිංසයොජනං, තථා අඞ්ගුලිමාලස්ස, පුක්කුසාතිස්ස පන පඤ්චචත්තාලීසයොජනං, මහාකප්පිනස්ස වීසයොජනසතං, ධනියස්සත්ථාය සත්තයොජනසතානි අගමාසි, ධම්මසෙනාපතිනො සද්ධිවිහාරිකස්ස වනවාසීතිස්සසාමණෙරස්ස තිගාවුතාධිකං වීසයොජනසතං අගමාසි, අයං තුරිතචාරිකා। යං පන ගාමනිගමනගරපටිපාටියා දෙවසිකං යොජනඅඩ්ඪයොජනවසෙන පිණ්ඩපාතචරියාදීහි <pb V=1.396/> ලොකං අනුග්ගණ්හන්තස්ස ගමනං, අයං <b>අතුරිතචාරිකා</b> නාම। ඉමං පන චාරිකං චරන්තො භගවා මහාමණ්ඩලං මජ්ඣිමමණ්ඩලං අන්තිමමණ්ඩලන්ති ඉමෙසං තිණ්ණං මණ්ඩලානං <pb M=1.453/> අඤ්ඤතරස්මිං චරති। තත්ථ “ජනපදචාරික”න්ති වුත්තත්තා අතුරිතචාරිකාව ඉධාධිප්පෙතා। තමෙව විභජිත්වා දස්සෙන්තො ආහ <b>“මහාමණ්ඩලං මජ්ඣිමමණ්ඩල”</b>න්තිආදි।
bod:තත්ථ <b>අන්තිමමණ්ඩල</b>න්ති ඛුද්දකමණ්ඩලං, ඉතරෙසං වා මණ්ඩලානං අන්තොගධත්තා අන්තිමමණ්ඩලං, අබ්භන්තරිමමණ්ඩලන්ති වුත්තං හොති। ඉමෙසං පන මණ්ඩලානං කිං පමාණන්ති ආහ <b>“තත්ථ මහාමණ්ඩලං නවයොජනසතික”</b>න්තිආදි। නවයොජනසතිකම්පි ඨානං මජ්ඣිමදෙසපරියාපන්නමෙව, තතො පරං නාධිප්පෙතං තුරිතචාරිකාවසෙන අගමනතො। යස්මා නික්ඛන්තකාලතො පට්ඨාය ගතගතට්ඨානස්ස චතූසු පස්සෙසු සමන්තතො යොජනසතං එකකොලාහලං හොති, පුරිමං පුරිමං ආගතා නිමන්තෙතුං ලභන්ති, ඉතරෙසු ද්වීසු මණ්ඩලෙසු සක්කාරො මහාමණ්ඩලං ඔසරති, තත්ථ බුද්ධා භගවන්තො තෙසු තෙසු ගාමනිගමෙසු එකාහං ද්වීහං වසන්තා මහාජනං ආමිසපටිග්ගහෙන අනුග්ගණ්හන්ති, ධම්මදානෙන ච විවට්ටූපනිස්සිතං කුසලං වඩ්ඪෙන්ති, තස්මා වුත්තං <b>“ගාමනිගමාදීසු මහාජනං ආමිසපටිග්ගහෙන අනුග්ගණ්හන්තා”</b>තිආදි। <b>සමථවිපස්සනා තරුණා හොන්තී</b>ති එත්ථ තරුණා විපස්සනාති සඞ්ඛාරපරිච්ඡෙදනෙ ඤාණං කඞ්ඛාවිතරණෙ ඤාණං සම්මසනෙ ඤාණං මග්ගාමග්ගෙ ඤාණන්ති චතුන්නං ඤාණානං අධිවචනං। සමථස්ස තරුණභාවො පන උපචාරසමාධිවසෙන වෙදිතබ්බො। “සචෙ පන අන්තොවස්සෙ භික්ඛූනං සමථවිපස්සනා තරුණා හොන්තී”ති ඉදං නිදස්සනමත්තන්ති දට්ඨබ්බං। අඤ්ඤෙනපි මජ්ඣිමමණ්ඩලෙ වෙනෙය්යානං ඤාණපරිපාකාදිකාරණෙන මජ්ඣිමමණ්ඩලෙ චාරිකං චරිතුකාමා චාතුමාසං වසිත්වාව නික්ඛමන්ති।
bod:<b>පවාරණාසඞ්ගහං දත්වා</b>ති අනුමතිදානවසෙන දත්වා। <b>මාගසිරස්ස පඨමදිවසෙ</b>ති මාගසිරමාසස්ස පඨමදිවසෙ। ඉදඤ්චෙතරහි පවත්තවොහාරවසෙන කත්තිකමාසස්ස අපරපක්ඛපාටිපදදිවසං සන්ධාය වුත්තං। <b>තෙස</b>න්ති තෙසං බුද්ධානං। තෙහි විනෙතබ්බත්තා “තෙසං විනෙය්යසත්තා”ති වුත්තං। <b>විනෙය්යසත්තා</b>ති ච චාරිකාය විනෙතබ්බසත්තා। <b>මාගසිරමාසම්පි තත්ථෙව වසිත්වා ඵුස්සමාසස්ස පඨමදිවසෙ</b>ති ඉදම්පි නිදස්සනමත්තන්ති දට්ඨබ්බං। චතුමාසවුත්ථානම්පි බුද්ධානං විනෙය්යසත්තා අපරිපක්කින්ද්රියා හොන්ති, තෙසං ඉන්ද්රියපරිපාකං ආගමයමානා අපරම්පි එකමාසං වා ද්විතිචතුමාසං වා තත්ථෙවවසිත්වා මහාභික්ඛුසඞ්ඝපරිවාරා නික්ඛමිත්වා පුරිමනයෙනෙව ලොකං අනුග්ගණ්හන්තා <pb M=1.454/> සත්තහි වා ඡහි වා පඤ්චහි වා චතූහි වා මාසෙහි චාරිකං පරියොසාපෙන්ති। <b>වෙනෙය්යවසෙනෙවා</b>ති අවධාරණෙන න චීවරාදිහෙතු චරන්තීති දස්සෙති। තථා <pb V=1.397/> හි ඉමෙසු තීසු මණ්ඩලෙසු යත්ථ කත්ථචි චාරිකං චරන්තා න චීවරාදිහෙතු චරන්ති, අථ ඛො යෙ දුග්ගතබාලජිණ්ණබ්යාධිකා, තෙ “කදා තථාගතං ආගන්ත්වා පස්සිස්සන්ති, මයි පන චාරිකං චරන්තෙ මහාජනො තථාගතදස්සනං ලභිස්සති, තත්ථ කෙචි චිත්තානි පසාදෙස්සන්ති, කෙචි මාලාදීහි පූජෙස්සන්ති, කෙචි කටච්ඡුභික්ඛං දස්සන්ති, කෙචි මිච්ඡාදස්සනං පහාය සම්මාදිට්ඨිකා භවිස්සන්ති, තං නෙසං භවිස්සති දීඝරත්තං හිතාය සුඛායා”ති එවං ලොකානුකම්පාය චාරිකං චරන්ති।
bod:අපිච චතූහි කාරණෙහි බුද්ධා භගවන්තො චාරිකං චරන්ති ජඞ්ඝවිහාරවසෙන සරීරඵාසුකත්ථාය, අට්ඨුප්පත්තිකාලාභිකඞ්ඛනත්ථාය, භික්ඛූනං සික්ඛාපදපඤ්ඤාපනත්ථාය, තත්ථ තත්ථ පරිපාකගතින්ද්රියෙ බොධනෙය්යසත්තෙ බොධනත්ථායාති। අපරෙහිපි චතූහි කාරණෙහි බුද්ධා භගවන්තො චාරිකං චරන්ති බුද්ධං සරණං ගච්ඡිස්සන්තීති වා, ධම්මං, සඞ්ඝං සරණං ගච්ඡිස්සන්තීති වා, මහතා ධම්මවස්සෙන චතස්සො පරිසා සන්තප්පෙස්සාමාති වා। අපරෙහිපි පඤ්චහි කාරණෙහි බුද්ධා භගවන්තො චාරිකං චරන්ති පාණාතිපාතා විරමිස්සන්තීති වා, අදින්නාදානා, කාමෙසුමිච්ඡාචාරා, මුසාවාදා, සුරාමෙරයමජ්ජපමාදට්ඨානා විරමිස්සන්තීති වා। අපරෙහිපි අට්ඨහි කාරණෙහි බුද්ධා භගවන්තො චාරිකං චරන්ති පඨමං ඣානං පටිලභිස්සන්තීති වා, දුතියං…පෙ॰… නෙවසඤ්ඤානාසඤ්ඤායතනසමාපත්තිං පටිලභිස්සන්තීති වා। අපරෙහිපි අට්ඨහි කාරණෙහි බුද්ධා භගවන්තො චාරිකං චරන්ති සොතාපත්තිමග්ගං අධිගමිස්සන්තීති වා, සොතාපත්තිඵලං…පෙ॰… අරහත්තඵලං සච්ඡිකරිස්සන්තීති වාති।
bod:<b>පුප්ඵානි ඔචිනන්තා විය චරන්තී</b>ති ඉමිනා යථා මාලාකාරො බහුං පුප්ඵගච්ඡං දිස්වා තත්ථ චිරම්පි ඨත්වා පුප්ඵානි ඔචිනිත්වා පුප්ඵසුඤ්ඤං ගච්ඡං දිස්වා තත්ථ පපඤ්චං අකත්වා තං පහාය අඤ්ඤත්ථ ගන්ත්වා පුප්ඵානි ඔචිනන්තො විචරති, එවමෙව බුද්ධාපි යත්ථ ගාමනිගමාදීසු විනෙය්යසත්තා බහූ හොන්ති, තත්ථ චිරම්පි වසන්තා තෙ විනෙත්වා විනෙය්යසුඤ්ඤගාමාදීසු පපඤ්චං අකත්වා තං පහාය අඤ්ඤත්ථ බහුවිනෙය්යකෙසු ගාමාදීසු වසන්තා විචරන්තීති දස්සෙති। තතොයෙව ච අතිඛුද්දකෙපි අන්තිමමණ්ඩලෙ උපනිස්සයවන්තානං බහුභාවතො තාව බහුම්පි කාලං සත්තමාසපරියන්තං චාරිකං චරන්ති।
bod:සන්තසභාවත්තා <pb M=1.455/> කිලෙසසමණහෙතුතාය වා සන්තං නිබ්බානං, සුඛකාරණතාය ච සුඛන්ති ආහ <b>“සන්තං සුඛං නිබ්බානමාරම්මණං කත්වා”</b>ති। <b>දසසහස්සචක්කවාළෙ</b>ති ජාතික්ඛෙත්තභූතාය දසසහස්සිලොකධාතුයා। ඉදඤ්ච දෙවබ්රහ්මානං වසෙන වුත්තං, මනුස්සා පන ඉමස්මිංයෙව චක්කවාළෙ බොධනෙය්යා <pb V=1.398/> හොන්ති। <b>බොධනෙය්යසත්තසමවලොකන</b>න්ති පඨමං මහාකරුණාය ඵරිත්වා පච්ඡා සබ්බඤ්ඤුතඤ්ඤාණජාලං පත්ථරිත්වා තස්ස අන්තො පවිට්ඨානං බොධනෙය්යසත්තානං සමොලොකනං। බුද්ධා කිර මහාකරුණාසමාපත්තිං සමාපජ්ජිත්වා තතො වුට්ඨාය “යෙ සත්තා භබ්බා පරිපාකඤාණා අජ්ජයෙව මයා විනෙතබ්බා, තෙ මය්හං ඤාණස්ස උපට්ඨහන්තූ”ති චිත්තං අධිට්ඨාය සමන්නාහරන්ති। තෙසං සහ සමන්නාහාරා එකො වා ද්වෙ වා බහූ වා තදා විනයූපගා වෙනෙය්යා සබ්බඤ්ඤුතඤ්ඤාණස්ස ආපාථමාගච්ඡන්ති, අයමෙත්ථ බුද්ධානුභාවො। එවං ආපාථමාගතානං පන නෙසං උපනිස්සයං පුබ්බචරියං පුබ්බහෙතුං සම්පතිවත්තමානඤ්ච පටිපත්තිං ඔලොකෙන්ති। වෙනෙය්යසත්තපරිග්ගණ්හනත්ථඤ්හි සමන්නාහාරෙ කතෙ පඨමං නෙසං වෙනෙය්යභාවෙනෙව උපට්ඨානං හොති। අථ “කිං නු ඛො භවිස්සතී”ති සරණගමනාදිවසෙන කඤ්චි නිප්ඵත්තිං වීමංසමානා පුබ්බුපනිස්සයානි ඔලොකෙන්ති।
bod:<b>ඔතිණ්ණෙ</b>ති ආරොචිතෙ, පරිසමජ්ඣං වා ඔතිණ්ණෙ। <b>ද්වික්ඛත්තු</b>න්ති එකස්මිං සංවච්ඡරෙ ද්වික්ඛත්තුං। බුද්ධකාලෙ කිර එකෙකස්මිං සංවච්ඡරෙ ද්වෙ වාරෙ භික්ඛූ සන්නිපතන්ති උපකට්ඨවස්සූපනායිකකාලෙ ච පවාරණාකාලෙ ච। උපකට්ඨාය වස්සූපනායිකාය දසපි වීසම්පි තිංසම්පි චත්තාලීසම්පි පඤ්ඤාසම්පි භික්ඛූ වග්ගවග්ගා හුත්වා කම්මට්ඨානත්ථාය ආගච්ඡන්ති। භගවා තෙහි සද්ධිං සම්මොදිත්වා “කස්මා, භික්ඛවෙ, උපකට්ඨාය වස්සූපනායිකාය විචරථා”ති පුච්ඡති। අථ තෙ “භගවා කම්මට්ඨානත්ථං ආගතම්හ, කම්මට්ඨානං නො දෙථා”ති යාචන්ති। සත්ථා තෙසං චරියවසෙන රාගචරිතස්ස අසුභකම්මට්ඨානං දෙති, දොසචරිතස්ස මෙත්තාකම්මට්ඨානං, මොහචරිතස්ස “උද්දෙසො පරිපුච්ඡා කාලෙන ධම්මස්සවනං කාලෙන ධම්මසාකච්ඡා ඉදං තුය්හං සප්පාය”න්ති ආචික්ඛති। කිඤ්චාපි හි මොහචරිතස්ස ආනාපානස්සතිකම්මට්ඨානං සප්පායං, කම්මට්ඨානභාවනාය පන භාජනභූතං කාතුං සම්මොහවිගමාය <pb M=1.456/> පඨමං උද්දෙසපරිපුච්ඡාධම්මස්සවනධම්මසාකච්ඡාසු නියොජෙති। විතක්කචරිතස්ස ආනාපානස්සතිකම්මට්ඨානං දෙති। සද්ධාචරිතස්ස විසෙසතො පුරිමා ඡ අනුස්සතියො සප්පායා, තාසං පන අනුයුඤ්ජනෙ අයං පුබ්බභාගපටිපත්තීති දස්සෙතුං පසාදනීයසුත්තන්තෙන බුද්ධසුබොධිතං ධම්මසුධම්මතං සඞ්ඝසුප්පටිපත්තිඤ්ච පකාසෙති। ඤාණචරිතස්ස පන මරණස්සති උපසමානුස්සති චතුධාතුවවත්ථානං ආහාරෙපටිකූලසඤ්ඤා විසෙසතො සප්පායා, තෙසං උපකාරධම්මදස්සනත්ථං අනිච්චතාදිපටිසංයුත්තෙ ගම්භීරෙ සුත්තන්තෙ කථෙති। තෙ කම්මට්ඨානං ගහෙත්වා සචෙ සප්පායං හොති, සත්ථු සන්තිකෙ එව වසන්ති। නො චෙ හොති, සප්පායං සෙනාසනං පුච්ඡන්තා ගච්ඡන්ති। තෙපි තත්ථ වසන්තා තෙමාසිකං පටිපදං ගහෙත්වා ඝටෙන්තා වායමන්තා සොතාපන්නාපි හොන්ති සකදාගාමිනොපි අනාගාමිනොපි අරහන්තොපි। තතො වුත්ථවස්සා පවාරෙත්වා සත්ථු සන්තිකං ගන්ත්වා “භගවා අහං තුම්හාකං සන්තිකෙ කම්මට්ඨානං <pb V=1.399/> ගහෙත්වා සොතාපත්තිඵලං පත්තො…පෙ॰… අහං අග්ගඵලං අරහත්ත”න්ති පටිලද්ධගුණං ආරොචෙන්ති, උපරි අනධිගතස්ස අධිගමාය කම්මට්ඨානඤ්ච යාචන්ති। තෙන වුත්තං <b>“පුරෙ වස්සූපනායිකාය ච කම්මට්ඨානග්ගහණත්ථං…පෙ॰… උපරි කම්මට්ඨානග්ගහණත්ථඤ්චා”</b>ති।
bod:<b>ආයාමා</b>ති එත්ථ <b>ආ</b>-සද්දො “ආගච්ඡා”ති ඉමිනා සමානත්ථොති ආහ <b>“ආයාමාති ආගච්ඡ යාමා”</b>ති, එහි ගච්ඡාමාති අත්ථො। <b>ආනන්දා</b>ති භගවා සන්තිකාවචරත්තා ථෙරං ආලපති, න පන තදා සත්ථු සන්තිකෙ වසන්තානං භික්ඛූනං අභාවතො। පඤ්චසතපරිමාණො හි තදා භගවතො සන්තිකෙ භික්ඛුසඞ්ඝො। ථෙරො පන “ගණ්හථාවුසො පත්තචීවරානි, භගවා අසුකට්ඨානං ගන්තුකාමො”ති භික්ඛූනං ආරොචෙති। “අථ ඛො භගවා ආයස්මන්තං ආනන්දං ආමන්තෙසී”ති වුත්තත්තා <b>“භගවතො පච්චස්සොසී”</b>ති ඉධ <b>භගවතො</b>ති සාමිවචනං ආමන්තනවචනමෙව සම්බන්ධීඅන්තරං අපෙක්ඛතීති ඉමිනා අධිප්පායෙන <b>“භගවතො වචනං පටිඅස්සොසී”</b>ති වුත්තං। <b>භගවතො</b>ති පන ඉදං පතිස්සවසම්බන්ධෙන සම්පදානවචනං යථා “දෙවදත්තස්ස පටිස්සුණොතී”ති। <b>පච්චස්සොසී</b>ති එත්ථ <b>පටි</b>-සද්දො අභිමුඛවචනොති ආහ <b>“අභිමුඛො හුත්වා සුණී”</b>ති। භගවතො මුඛාභිමුඛො හුත්වා අධිවාසෙත්වා සුණි, න උදාසිනො හුත්වාති අධිප්පායො।
bod:තස්ස <pb M=1.457/> පාටිහාරියස්ස ආගන්තුකවසෙන කතත්තා වුත්තං <b>“නගරද්වාරතො පට්ඨායා”</b>ති। <b>සුවණ්ණරසපිඤ්ජරාහි රස්මීහී</b>ති එත්ථ <b>රස</b>-සද්දො උදකපරියායො, <b>පිඤ්ජර</b>-සද්දො හෙමවණ්ණපරියායො, තස්මා සුවණ්ණජලධාරා විය සුවණ්ණවණ්ණාහි රස්මීහීති අත්ථො। <b>සමුජ්ජොතයමානො</b>ති ඔභාසයමානො। <b>අස්සා</b>ති වෙරඤ්ජස්ස බ්රාහ්මණස්ස। <b>භගවන්තං උපනිසීදිතුකාමො</b>ති භගවන්තං උපගන්ත්වා නිසීදිතුකාමො, භගවතො සමීපෙ නිසීදිතුකාමොති වුත්තං හොති।
bod:බ්රාහ්මණ තයා නිමන්තිතා වස්සංවුත්ථා අම්හාති පාළියං සම්බන්ධො වෙදිතබ්බො। <b>දාතබ්බො අස්සා</b>ති දාතබ්බො භවෙය්ය। <b>නො අසන්තො</b>ති නෙව අවිජ්ජමානො, කින්තු විජ්ජමානොයෙවාති දීපෙති। විනා වා ලිඞ්ගවිපල්ලාසෙනෙත්ථ අත්ථො දට්ඨබ්බොති ආහ <b>“අථ වා”</b>තිආදි। ඉමිනා සාමඤ්ඤවචනතො එත්ථ නපුංසකලිඞ්ගනිද්දෙසොති දස්සෙති। <b>නො නත්ථී</b>ති නො අම්හාකං නත්ථි। <b>නො</b>ති වා එතස්ස විවරණං <b>නත්ථී</b>ති। කෙසං අදාතුකාමතා වියාති ආහ <b>“යථා”</b>තිආදි। <b>පහූතවිත්තූපකරණාන</b>න්ති එත්ථ <b>විත්තී</b>ති තුට්ඨි, විත්තියා උපකරණං විත්තූපකරණං, තුට්ඨිකාරණන්ති අත්ථො। පහූතං ධනධඤ්ඤජාතරූපරජතනානාවිධාලඞ්කාරසුවණ්ණභාජනාදිභෙදං විත්තූපකරණමෙතෙසන්ති පහූතවිත්තූපකරණා, තෙසං පහූතවිත්තූපකරණානං මච්ඡරීනං යථා අදාතුකාමතා, එවං නො අදාතුකාමතාපි <pb V=1.400/> නත්ථීති සම්බන්ධො। <b>තං කුතෙත්ථ ලබ්භා</b>ති එත්ථ <b>ත</b>න්ති තං කාරණං, තං කිච්චං වා। <b>එත්ථා</b>ති ඝරාවාසෙ। දුතියෙ පන අත්ථවිකප්පෙ <b>ත</b>න්ති දෙය්යධම්මස්ස පරාමසනං। <b>එත්ථා</b>ති ඉමස්මිං තෙමාසබ්භන්තරෙති අත්ථො। <b>ය</b>න්ති යෙන කාරණෙන, කිරියාපරාමසනං වා। දුතියෙ පන අත්ථවිකප්පෙ <b>ය</b>න්ති යං දෙය්යධම්මන්ති අත්ථො।
bod:<b>අලං ඝරාවාසපලිබොධචින්තායාති සඤ්ඤාපෙත්වා</b>ති බ්රාහ්මණ නෙතං ඝරාවාසපලිබොධෙන කතං, අථ ඛො මාරාවට්ටනෙනාති බ්රාහ්මණං සඤ්ඤාපෙත්වා। <b>තඞ්ඛණානුරූපායා</b>ති යාදිසී තදා තස්ස අජ්ඣාසයප්පවත්ති, තදනුරූපායාති අත්ථො। තස්ස තදා තාදිසස්ස විවට්ටසන්නිස්සිතස්ස ඤාණපරිපාකස්ස අභාවතො කෙවලං අබ්භන්තරසන්නිස්සිතො එව අත්ථො දස්සිතොති ආහ <b>“දිට්ඨධම්මිකසම්පරායිකං අත්ථං සන්දස්සෙත්වා”</b>ති, පච්චක්ඛතො විභාවෙත්වාති අත්ථො। <b>කුසලෙ ධම්මෙ</b>ති තෙභූමකෙ කුසලෙ <pb M=1.458/> ධම්මෙ। <b>තත්ථා</b>ති කුසලධම්මෙ යථාසමාදපිතෙ। <b>න</b>න්ති බ්රාහ්මණං। <b>සමුත්තෙජෙත්වා</b>ති සම්මදෙව උපරූපරි නිවෙසෙත්වා පුඤ්ඤකිරියාය තික්ඛවිසදභාවං ආපාදෙත්වා। තං පන අත්ථතො තස්ස උස්සාහජනනං හොතීති ආහ <b>“සඋස්සාහං කත්වා”</b>ති। එවං පුඤ්ඤකිරියාය සඋස්සාහතො එවරූපගුණසමඞ්ගිතා ච නියමතො දිට්ඨධම්මිකාදිඅත්ථසම්පාදනන්ති එවං සඋස්සාහතාය අඤ්ඤෙහි ච තස්මිං විජ්ජමානගුණෙහි <b>සම්පහංසෙත්වා</b> සම්මදෙව හට්ඨතුට්ඨභාවං ආපාදෙත්වා।
bod:යදි භගවා ධම්මරතනවස්සං වස්සි, අථ කස්මා සො විසෙසං නාධිගච්ඡි? උපනිස්සයසම්පත්තියා අභාවතො। යදි එවං කස්මා භගවා තස්ස තථා ධම්මරතනවස්සං වස්සීති? වුච්චතෙ – යදිපි තස්ස විසෙසාධිගමො නත්ථි, ආයතිං පන නිබ්බානාධිගමත්ථාය වාසනාභාගියා ච සබ්බා පුරිමපච්ඡිමධම්මකථා අහොසීති දට්ඨබ්බා। න හි භගවතො නිරත්ථකා ධම්මදෙසනා අත්ථි। <b>තෙමාසිකොපි දෙය්යධම්මො</b>ති තෙමාසං දාතබ්බොපි දෙය්යධම්මො। <b>යං දිවස</b>න්ති යස්මිං දිවසෙ।
bod:23:<b>බුද්ධපරිණායක</b>න්ති බුද්ධො පරිණායකො එතස්සාති බුද්ධපරිණායකො, භික්ඛුසඞ්ඝො। තං බුද්ධපරිණායකං, බුද්ධජෙට්ඨකන්ති අත්ථො। <b>යාවදත්ථං කත්වා</b>ති යාව අත්ථො, තාව භොජනෙන තදා කතන්ති අධිප්පායො। දාතුං උපනීතභික්ඛාය පටික්ඛෙපො නාම හත්ථසඤ්ඤාය මුඛවිකාරෙන වචීභෙදෙන වා හොතීති ආහ <b>“හත්ථසඤ්ඤායා”</b>තිආදි। <b>ඔනීතපත්තපාණි</b>න්ති එත්ථ ඔනීතො පත්තතො පාණි එතස්සාති ඔනීතපත්තපාණීති භින්නාධිකරණවිසයොයං සද්දො බාහිරත්ථසමාසොති ආහ <b>“පත්තතො ඔනීතපාණි”</b>න්තිආදි। “ඔනිත්තපත්තපාණි”න්තිපි පාඨො, තස්සත්ථො ඔනිත්තං නානාභූතං විනාභූතං ආමිසාපනයනෙන වා සුචිකතං පත්තං පාණිතො අස්සාති ඔනිත්තපත්තපාණි <pb V=1.401/>, තං ඔනිත්තපත්තපාණිං, හත්ථෙ ච පත්තඤ්ච ධොවිත්වා එකමන්තෙ පත්තං නික්ඛිපිත්වා නිසින්නන්ති අත්ථො। <b>පත්තුණ්ණපට්ටපටෙ චා</b>ති පත්තුණ්ණපටෙ ච පට්ටපටෙ ච। තත්ථ පත්තුණ්ණපදෙසෙ භවා පත්තුණ්ණා, කොසියවිසෙසාතිපි වදන්ති। පට්ටානි පන චීනපටානි। <b>ආයොගා</b>දීසු <b>ආයොගො</b>ති පටිආයොගො, <b>අංසබද්ධකං</b> පත්තත්ථවිකාදීසු। <b>භෙසජ්ජතෙලාන</b>න්ති භෙසජ්ජසම්පාකෙන සාධිතතෙලානං। <b>තුම්බානී</b>ති <pb M=1.459/> චම්මමයතෙලභාජනානි। එකමෙකස්ස භික්ඛුනො සහස්සග්ඝනකං තෙලමදාසීති සම්බන්ධො।
bod:<b>මහායාගං යජිත්වා</b>ති මහාදානං දත්වා। <b>සපුත්තදාරං වන්දිත්වා නිසින්න</b>න්ති පුත්තදාරෙහි සද්ධිං වන්දිත්වා නිසින්නං। <b>තෙමාස</b>න්ති අච්චන්තසංයොගෙ උපයොගවචනං। “තෙමාසං සොතබ්බධම්මං අජ්ජෙව සුණිස්සාමී”ති නිසින්නස්ස තං අජ්ඣාසයං පූරෙත්වා දෙසිතත්තා වුත්තං <b>“පරිපුණ්ණසඞ්කප්පං කුරුමානො”</b>ති। <b>අනුබන්ධිත්වා</b>ති අනුගන්ත්වා।
bod:බුද්ධානං අනභිරතිපරිතස්සිතා නාම නත්ථීති ආහ <b>“යථාජ්ඣාසයං යථාරුචිතං වාසං වසිත්වා”</b>ති। අභිරන්තං අභිරතීති හි අත්ථතො එකං। අභිරන්තසද්දො චායං අභිරුචිපරියායො, න අස්සාදපරියායො। අස්සාදවසෙන ච කත්ථචි වසන්තස්ස අස්සාදවත්ථුවිගමනෙන සියා තස්ස තත්ථ අනභිරති, තයිදං ඛීණාසවානං නත්ථි, පගෙව බුද්ධානං, තස්මා අභිරතිවසෙන කත්ථචි වසිත්වා තදභාවතො අඤ්ඤත්ථ ගමනං නාම බුද්ධානං නත්ථි, විනෙය්යවිනයනත්ථං පන කත්ථචි වසිත්වා තස්මිං සිද්ධෙ විනෙය්යවිනයත්ථමෙව තතො අඤ්ඤත්ථ ගච්ඡන්ති, අයමෙත්ථ යථාරුචි। <b>සොරෙය්යාදීනි අනුපගම්මා</b>ති මහාමණ්ඩලචාරිකාය වීථිභූතානි සොරෙය්යනගරාදීනි අනුපගන්ත්වා। <b>පයාගපතිට්ඨාන</b>න්ති ගාමස්සපි අධිවචනං තිත්ථස්සපි। <b>ගඞ්ගං නදි</b>න්ති ගඞ්ගං නාම නදිං। <b>තදවසරී</b>ති එත්ථ <b>ත</b>න්ති කරණත්ථෙ උපයොගවචනන්ති ආහ <b>“තෙන අවසරි තදවසරී”</b>ති।
cen:බුද්ධාචිණ්ණකථා නිට්ඨිතා।
bod:<b>සමන්තපාසාදිකායා</b>ති සමන්තතො සබ්බසො පසාදං ජනෙතීති සමන්තපාසාදිකා, තස්සා සමන්තපාසාදිකාය। <b>තත්රිදං සමන්තපාසාදිකාය සමන්තපාසාදිකත්තස්මි</b>න්ති එත්ථ <b>තත්රා</b>ති පුරිමවචනාපෙක්ඛං, <b>ඉද</b>න්ති වක්ඛමානකාරණවචනාපෙක්ඛං। තත්රායං යොජනා – යං වුත්තං “සමන්තපාසාදිකාය විනයසංවණ්ණනායා”ති, තත්ර යා සා සමන්තපාසාදිකාති සංවණ්ණනා වුත්තා <pb V=1.402/>, තස්සා සමන්තපාසාදිකාය සංවණ්ණනාය සමන්තපාසාදිකත්තස්මිං සමන්තපාසාදිකභාවෙ සබ්බසො පසාදජනකත්තෙ ඉදං හොති। කිං හොතීති ආහ <b>“ආචරියපරම්පරතො”</b>තිආදි।
bod:<b>ආචරියපරම්පරතො</b>ති <pb M=1.460/> “උපාලි දාසකො”තිආදිනා (පරි॰ 3)। වුත්තආචරියපරම්පරතො। <b>නිදානවත්ථුප්පභෙදදීපනතො</b>ති නිදානප්පභෙදදීපනතො වත්ථුප්පභෙදදීපනතො ච। තත්ථ බාහිරනිදානඅබ්භන්තරනිදානසික්ඛාපදනිදානදස්සනවසෙන <b>නිදාන</b>ප්පභෙදදීපනං වෙදිතබ්බං, ථෙරවාදප්පකාසනං පන <b>වත්ථු</b>ප්පභෙදදීපනං। <b>පරසමයවිවජ්ජනතො</b>ති “සකාය පටිඤ්ඤාය මෙත්තියං භික්ඛුනිං නාසෙථා”තිආදීසු (පාරා॰ 384) මිච්ඡාපටිපන්නානං පරෙසං ලද්ධිනිරාකරණතො, තතොයෙව ච අත්තනො සමයපතිට්ඨාපනෙන සකසමයවිසුද්ධිතො।
bod:<b>බ්යඤ්ජනපරිසොධනතො</b>ති පාඨසොධනෙන බ්යඤ්ජනපරිසොධනං වෙදිතබ්බං, සද්දසත්ථානුසාරෙන වා නිබ්බචනං දස්සෙත්වා පදනිප්ඵත්තිදස්සනං බ්යඤ්ජනපරිසොධනං। <b>විභඞ්ගනයභෙදදස්සනතො</b>ති “තිස්සො ඉත්ථියො”තිආදිපදභාජනස්ස අනුරූපවසෙන නයභෙදදස්සනතො। <b>සම්පස්සත</b>න්ති ඤාණචක්ඛුනා සම්මා පස්සන්තානං, උපපරික්ඛන්තානන්ති අත්ථො। <b>අපාසාදික</b>න්ති අප්පසාදාවහං। <b>එත්ථා</b>ති සමන්තපාසාදිකාය। සම්පස්සතං විඤ්ඤූනන්ති සම්බන්ධො। තස්මා අයං සංවණ්ණනා සමන්තපාසාදිකාත්වෙව පවත්තාති යොජෙතබ්බං। කස්ස කෙන දෙසිතස්ස සංවණ්ණනාති ආහ <b>“විනයස්සා”</b>තිආදි।
cen:ඉති සමන්තපාසාදිකාය විනයට්ඨකථාය සාරත්ථදීපනියං
cen:වෙරඤ්ජකණ්ඩවණ්ණනා සමත්තා।
cen:පඨමො භාගො නිට්ඨිතො।
