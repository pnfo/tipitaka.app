cha:4:චතුකනිපාතො
sub:1:නාගසමාලත්ථෙරගාථා
gax:267:“අලඞ්කතා <pb M=.269/> <pb V=.209/> <pb P=.33/> සුවසනා, මාලිනී චන්දනුස්සදා।
gae:මජ්ඣෙ මහාපථෙ නාරී, තුරියෙ නච්චති නට්ටකී॥
gax:268:“පිණ්ඩිකාය පවිට්ඨොහං, ගච්ඡන්තො නං උදික්ඛිසං।
gae:අලඞ්කතං සුවසනං, මච්චුපාසංව ඔඩ්ඩිතං॥
gax:269:“තතො මෙ මනසීකාරො, යොනිසො උදපජ්ජථ।
gae:ආදීනවො පාතුරහු, නිබ්බිදා සමතිට්ඨථ <n>සම්පතිට්ඨථ (ක॰)</n>॥
gax:270:“තතො චිත්තං විමුච්චි මෙ, පස්ස ධම්මසුධම්මතං।
gae:තිස්සො <pb T=.311/> විජ්ජා අනුප්පත්තා, කතං බුද්ධස්ස සාසන”න්ති॥
cen:… නාගසමාලො ථෙරො…।
sub:2:භගුත්ථෙරගාථා
gax:271:“අහං මිද්ධෙන පකතො, විහාරා උපනික්ඛමිං।
gae:චඞ්කමං අභිරුහන්තො, තත්ථෙව පපතිං ඡමා॥
gax:272:“ගත්තානි පරිමජ්ජිත්වා, පුනපාරුය්හ චඞ්කමං।
gae:චඞ්කමෙ චඞ්කමිං සොහං, අජ්ඣත්තං සුසමාහිතො॥
gax:273:“තතො මෙ මනසීකාරො, යොනිසො උදපජ්ජථ।
gae:ආදීනවො පාතුරහු, නිබ්බිදා සමතිට්ඨථ॥
gax:274:“තතො චිත්තං විමුච්චි මෙ, පස්ස ධම්මසුධම්මතං।
gae:තිස්සො විජ්ජා අනුප්පත්තා, කතං බුද්ධස්ස සාසන”න්ති॥
cen:… භගුත්ථෙරො…।
sub:3:සභියත්ථෙරගාථා
gax:275:<n>ධ॰ ප॰ 6 ධම්මපදෙපි</n> “පරෙ ච න විජානන්ති, මයමෙත්ථ යමාමසෙ।
gae:යෙ ච තත්ථ විජානන්ති, තතො සම්මන්ති මෙධගා॥
gax:276:“යදා <pb V=.210/> ච අවිජානන්තා, ඉරියන්ත්යමරා විය।
gae:විජානන්ති ච යෙ ධම්මං, ආතුරෙසු අනාතුරා॥
gax:277:“යං <pb M=.270/> කිඤ්චි සිථිලං කම්මං, සංකිලිට්ඨඤ්ච යං වතං।
gae:සඞ්කස්සරං බ්රහ්මචරියං, න තං හොති මහප්ඵලං॥
gax:278:“යස්ස සබ්රහ්මචාරීසු, ගාරවො නූපලබ්භති।
gae:ආරකා හොති සද්ධම්මා, නභං පුථවියා යථා”ති॥
cen:… සභියො ථෙරො…।
sub:4:නන්දකත්ථෙරගාථා
gax:279:“ධිරත්ථු <pb T=.312/> පූරෙ දුග්ගන්ධෙ, මාරපක්ඛෙ අවස්සුතෙ।
gae:නවසොතානි තෙ කායෙ, යානි සන්දන්ති සබ්බදා॥
gax:280:“මා <pb P=.34/> පුරාණං අමඤ්ඤිත්ථො, මාසාදෙසි තථාගතෙ।
gae:සග්ගෙපි තෙ න රජ්ජන්ති, කිමඞ්ගං පන <n>කිමඞ්ග පන (සී॰)</n> මානුසෙ॥
gax:281:“යෙ ච ඛො බාලා දුම්මෙධා, දුම්මන්තී මොහපාරුතා।
gae:තාදිසා තත්ථ රජ්ජන්ති, මාරඛිත්තම්හි බන්ධනෙ॥
gax:282:“යෙසං රාගො ච දොසො ච, අවිජ්ජා ච විරාජිතා।
gae:තාදී තත්ථ න රජ්ජන්ති, ඡින්නසුත්තා අබන්ධනා”ති॥
cen:… නන්දකො ථෙරො…।
sub:5:ජම්බුකත්ථෙරගාථා
gax:283:“පඤ්චපඤ්ඤාසවස්සානි, රජොජල්ලමධාරයිං।
gae:භුඤ්ජන්තො මාසිකං භත්තං, කෙසමස්සුං අලොචයිං॥
gax:284:“එකපාදෙන අට්ඨාසිං, ආසනං පරිවජ්ජයිං।
gae:සුක්ඛගූථානි ච ඛාදිං, උද්දෙසඤ්ච න සාදියිං॥
gax:285:“එතාදිසං කරිත්වාන, බහුං දුග්ගතිගාමිනං।
gae:වුය්හමානො මහොඝෙන, බුද්ධං සරණමාගමං॥
gax:286:“සරණගමනං පස්ස, පස්ස ධම්මසුධම්මතං।
gae:තිස්සො විජ්ජා අනුප්පත්තා, කතං බුද්ධස්ස සාසන”න්ති॥
cen:… ජම්බුකො ථෙරො…।
sub:6:සෙනකත්ථෙරගාථා
gax:287:“ස්වාගතං <pb M=.271/> <pb V=.211/> වත මෙ ආසි, ගයායං ගයඵග්ගුයා।
gae:යං අද්දසාසිං සම්බුද්ධං, දෙසෙන්තං ධම්මමුත්තමං॥
gax:288:“මහප්පභං <pb T=.313/> ගණාචරියං, අග්ගපත්තං විනායකං।
gae:සදෙවකස්ස ලොකස්ස, ජිනං අතුලදස්සනං॥
gax:289:“මහානාගං මහාවීරං, මහාජුතිමනාසවං।
gae:සබ්බාසවපරික්ඛීණං, සත්ථාරමකුතොභයං॥
gax:290:“චිරසංකිලිට්ඨං වත මං, දිට්ඨිසන්දානබන්ධිතං <n>සන්ධිතං (සී॰ ස්යා॰), සන්දිතං (පී॰ සී॰ අට්ඨ॰)</n>।
gae:විමොචයි සො භගවා, සබ්බගන්ථෙහි සෙනක”න්ති॥
cen:… සෙනකො ථෙරො…।
sub:7:සම්භූතත්ථෙරගාථා
gax:291:“යො දන්ධකාලෙ තරති, තරණීයෙ ච දන්ධයෙ।
gae:අයොනි <n>අයොනිසො (ස්යා॰)</n> සංවිධානෙන, බාලො දුක්ඛං නිගච්ඡති॥
gax:292:“තස්සත්ථා පරිහායන්ති, කාළපක්ඛෙව චන්දිමා।
gae:ආයසක්යඤ්ච <n>ආයසස්යඤ්ච (සී॰)</n> පප්පොති, මිත්තෙහි ච විරුජ්ඣති॥
gax:293:“යො දන්ධකාලෙ දන්ධෙති, තරණීයෙ ච තාරයෙ।
gae:යොනිසො සංවිධානෙන, සුඛං පප්පොති පණ්ඩිතො॥
gax:294:“තස්සත්ථා පරිපූරෙන්ති, සුක්කපක්ඛෙව චන්දිමා।
gae:යසො කිත්තිඤ්ච පප්පොති, මිත්තෙහි න විරුජ්ඣතී”ති॥
cen:… සම්භූතො ථෙරො…।
sub:8:රාහුලත්ථෙරගාථා
gax:295:“උභයෙනෙව <pb P=.35/> සම්පන්නො, රාහුලභද්දොති මං විදූ।
gae:යඤ්චම්හි පුත්තො බුද්ධස්ස, යඤ්ච ධම්මෙසු චක්ඛුමා॥
gax:296:“යඤ්ච මෙ ආසවා ඛීණා, යඤ්ච නත්ථි පුනබ්භවො।
gae:අරහා <pb T=.314/> දක්ඛිණෙය්යොම්හි, තෙවිජ්ජො අමතද්දසො॥
gax:297:“කාමන්ධා <pb M=.272/> ජාලපච්ඡන්නා, තණ්හාඡාදනඡාදිතා।
gae:පමත්තබන්ධුනා බද්ධා, මච්ඡාව කුමිනාමුඛෙ॥
gax:298:“තං <pb V=.212/> කාමං අහමුජ්ඣිත්වා, ඡෙත්වා මාරස්ස බන්ධනං।
gae:සමූලං තණ්හමබ්බුය්හ, සීතිභූතොස්මි නිබ්බුතො”ති॥
cen:… රාහුලො ථෙරො…।
sub:9:චන්දනත්ථෙරගාථා
gax:299:“ජාතරූපෙන සඤ්ඡන්නා <n>පච්ඡන්නා (සී॰)</n>, දාසීගණපුරක්ඛතා।
gae:අඞ්කෙන පුත්තමාදාය, භරියා මං උපාගමි॥
gax:300:“තඤ්ච දිස්වාන ආයන්තිං, සකපුත්තස්ස මාතරං।
gae:අලඞ්කතං සුවසනං, මච්චුපාසංව ඔඩ්ඩිතං॥
gax:301:“තතො මෙ මනසීකාරො, යොනිසො උදපජ්ජථ।
gae:ආදීනවො පාතුරහු, නිබ්බිදා සමතිට්ඨථ॥
gax:302:“තතො චිත්තං විමුච්චි මෙ, <b>පස්ස ධම්මසුධම්මතං। </b>
gae:තිස්සො විජ්ජා අනුප්පත්තා, කතං බුද්ධස්ස සාසන”න්ති॥
cen:… චන්දනො ථෙරො…।
sub:10:ධම්මිකත්ථෙරගාථා
gax:303:<n>ජා॰ 1.10.102 ජාතකෙපි</n> “ධම්මො හවෙ රක්ඛති ධම්මචාරිං, ධම්මො සුචිණ්ණො සුඛමාවහති।
gae:එසානිසංසො ධම්මෙ සුචිණ්ණෙ, න දුග්ගතිං ගච්ඡති ධම්මචාරී॥
gax:304:<n>ජා॰ 1.15.385</n> “නහි ධම්මො අධම්මො ච, උභො සමවිපාකිනො।
gae:අධම්මො <pb T=.315/> නිරයං නෙති, ධම්මො පාපෙති සුග්ගතිං॥
gax:305:“තස්මා හි ධම්මෙසු කරෙය්ය ඡන්දං, ඉති මොදමානො සුගතෙන තාදිනා।
gae:ධම්මෙ ඨිතා සුගතවරස්ස සාවකා, නීයන්ති ධීරා සරණවරග්ගගාමිනො॥
gax:306:“විප්ඵොටිතො <pb M=.273/> ගණ්ඩමූලො, තණ්හාජාලො සමූහතො।
gax:සො ඛීණසංසාරො න චත්ථි කිඤ්චනං,
gae:චන්දො යථා දොසිනා පුණ්ණමාසිය”න්ති॥
cen:… ධම්මිකො ථෙරො…।
sub:11:සප්පකත්ථෙරගාථා
gax:307:“යදා බලාකා සුචිපණ්ඩරච්ඡදා, කාළස්ස මෙඝස්ස භයෙන තජ්ජිතා।
gae:පලෙහිති ආලයමාලයෙසිනී, තදා නදී අජකරණී රමෙති මං॥
gax:308:“යදා <pb V=.213/> <pb P=.36/> බලාකා සුවිසුද්ධපණ්ඩරා, කාළස්ස මෙඝස්ස භයෙන තජ්ජිතා।
gae:පරියෙසති ලෙණමලෙණදස්සිනී, තදා නදී අජකරණී රමෙති මං॥
gax:309:“කං නු තත්ථ න රමෙන්ති, ජම්බුයො උභතො තහිං।
gae:සොභෙන්ති ආපගාකූලං, මම ලෙණස්ස <n>මහාලෙණස්ස (ස්යා॰ ක॰)</n> පච්ඡතො॥
gax:310:“තා මතමදසඞ්ඝසුප්පහීනා,
gax:භෙකා <pb T=.316/> මන්දවතී පනාදයන්ති।
gax:‘නාජ්ජ ගිරිනදීහි විප්පවාසසමයො,
gae:ඛෙමා අජකරණී සිවා සුරම්මා’”ති॥
cen:… සප්පකො ථෙරො…।
sub:12:මුදිතත්ථෙරගාථා
gax:311:“පබ්බජිං ජීවිකත්ථොහං, ලද්ධාන උපසම්පදං।
gae:තතො සද්ධං පටිලභිං, දළ්හවීරියො පරක්කමිං॥
gax:312:“කාමං භිජ්ජතුයං කායො, මංසපෙසී විසීයරුං <n>විසියන්තු (ක॰)</n>।
gae:උභො ජණ්ණුකසන්ධීහි, ජඞ්ඝායො පපතන්තු මෙ॥
gax:313:“නාසිස්සං <pb M=.274/> න පිවිස්සාමි, විහාරා ච න නික්ඛමෙ।
gae:නපි පස්සං නිපාතෙස්සං, තණ්හාසල්ලෙ අනූහතෙ॥
gax:314:“තස්ස මෙවං විහරතො, පස්ස වීරියපරක්කමං।
gae:තිස්සො විජ්ජා අනුප්පත්තා, කතං බුද්ධස්ස සාසන”න්ති॥
cen:… මුදිතො ථෙරො…।
cen:චතුක්කනිපාතො නිට්ඨිතො।
bod:තත්රුද්දානං –
gax:නාගසමාලො භගු ච, සභියො නන්දකොපි ච।
gae:ජම්බුකො සෙනකො ථෙරො, සම්භූතො රාහුලොපි ච॥
gax:භවති චන්දනො ථෙරො, දසෙතෙ <n>ඉදානි නවෙව ථෙරා දිස්සන්ති</n> බුද්ධසාවකා।
gax:ධම්මිකො සප්පකො ථෙරො, මුදිතො චාපි තෙ තයො।
gae:ගාථායො ද්වෙ ච පඤ්ඤාස, ථෙරා සබ්බෙපි තෙරසාති <n>ඉදානි ද්වාදසෙව ථෙරා දිස්සන්ති</n>॥
