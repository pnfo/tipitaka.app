cha:(3) පඤ්ඤාවග්ගො
cha:1:මහාපඤ්ඤාකථා
tit:මහාපඤ්ඤාකථාවණ්ණනා
bod:1:ඉදානි <pb V=2.229/> <pb M=2.247/> විසෙසතො පඤ්ඤාපදට්ඨානභූතාය සුඤ්ඤකථාය අනන්තරං කථිතාය පඤ්ඤාකථාය අපුබ්බත්ථානුවණ්ණනා। තත්ථ ආදිතො තාව සත්තසු අනුපස්සනාසු එකෙකමූලකා සත්ත පඤ්ඤා පුච්ඡාපුබ්බඞ්ගමං කත්වා නිද්දිට්ඨා, පුන සත්තානුපස්සනාමූලකා එකෙකුත්තරමූලකා ච තිස්සො පඤ්ඤා පුච්ඡං අකත්වාව නිද්දිට්ඨා, එවමාදිතො දසපඤ්ඤාපාරිපූරී නිද්දිට්ඨා। තත්ථ <b>අනිච්චානුපස්සනා</b> තාව යස්මා අනිච්චතො දිට්ඨෙසු සඞ්ඛාරෙසු “යදනිච්චං, තං දුක්ඛ”න්ති දුක්ඛතො ච “යං දුක්ඛං, තදනත්තා”ති අනත්තතො ච ජවති, තස්මා සා <b>භාවිතා බහුලීකතා ජවනපඤ්ඤං පරිපූරෙති</b>। සා හි සකවිසයෙසු ජවතීති ජවනා, ජවනා ච සා පඤ්ඤා චාති <b>ජවනපඤ්ඤා। දුක්ඛානුපස්සනා</b> සමාධින්ද්රියනිස්සිතත්තා බලවතී හුත්වා පණිධිං නිබ්බිජ්ඣති පදාලෙති, තස්මා <b>නිබ්බෙධිකපඤ්ඤං පරිපූරෙති</b>। සා හි නිබ්බිජ්ඣතීති නිබ්බෙධිකා, නිබ්බෙධිකා ච සා පඤ්ඤා චාති <b>නිබ්බෙධිකපඤ්ඤා। අනත්තානුපස්සනා</b> සුඤ්ඤතාදස්සනෙන වුද්ධිප්පත්තියා මහත්තප්පත්තත්තා <b>මහාපඤ්ඤං පරිපූරෙති</b>। සා හි වුද්ධිප්පත්තත්තා මහතී ච සා පඤ්ඤා චාති <b>මහාපඤ්ඤා। නිබ්බිදානුපස්සනා</b> යස්මා තිස්සන්නංයෙව අනුපස්සනානං පුරිමතොපි ආසෙවනාය බලප්පත්තාවත්ථත්තා සබ්බසඞ්ඛාරෙසු නිබ්බින්දනසමත්ථා හුත්වා තික්ඛා හොති, තස්මා <b>තික්ඛපඤ්ඤං පරිපූරෙති। විරාගානුපස්සනා</b>පි යස්මා තිස්සන්නංයෙව අනුපස්සනානං පුරිමතොපි ආසෙවනාබලප්පත්තානං වුද්ධතරාවත්ථත්තා සබ්බසඞ්ඛාරෙහි විරජ්ජනසමත්ථා හුත්වා විපුලා හොති, තස්මා <b>විපුලපඤ්ඤං පරිපූරෙති</b>।
bod:<b>නිරොධානුපස්සනා</b>පි යස්මා තිස්සන්නංයෙව අනුපස්සනානං පුරිමතොපි ආසෙවනාබලප්පත්තානං වුද්ධතරාවත්ථත්තා වයලක්ඛණවසෙන සබ්බසඞ්ඛාරානං නිරොධදස්සනසමත්ථා හුත්වා ගම්භීරා හොති, තස්මා <b>ගම්භීරපඤ්ඤං පරිපූරෙති</b>। නිරොධො හි උත්තානපඤ්ඤෙහි අලබ්භනෙය්යපතිට්ඨත්තා ගම්භීරො, තස්මිං <pb P=3.640/> ගම්භීරෙ ගාධප්පත්තා පඤ්ඤාපි ගම්භීරා। <b>පටිනිස්සග්ගානුපස්සනා</b>පි යස්මා තිස්සන්නංයෙව අනුපස්සනානං පුරිමතොපි ආසෙවනාබලප්පත්තානං වුද්ධතරාවත්ථත්තා වයලක්ඛණවසෙන සබ්බසඞ්ඛාරපටිනිස්සජ්ජනසමත්ථා <pb V=2.230/> හුත්වා අසාමන්තා හොති, වුද්ධිපරියන්තප්පත්තත්තා ඡහි පඤ්ඤාහි දූරෙ හොතීති අත්ථො। තස්මා <pb M=2.248/> සයං අසාමන්තත්තා <b>අසාමන්තපඤ්ඤං පරිපූරෙති</b>। සා හි හෙට්ඨිමපඤ්ඤාහි දූරත්තා අසාමන්තා, අසමීපා වා පඤ්ඤාති අසාමන්තපඤ්ඤා। <b>පණ්ඩිච්චං පරිපූරෙන්තී</b>ති පණ්ඩිතභාවං පරිපූරෙන්ති। යස්මා යථාවුත්තා සත්ත පඤ්ඤා පරිපුණ්ණා භාවෙත්වා පණ්ඩිතලක්ඛණප්පත්තො සිඛප්පත්තවුට්ඨානගාමිනිවිපස්සනාසඞ්ඛාතෙහි සඞ්ඛාරුපෙක්ඛානුලොමගොත්රභුඤාණෙහි පණ්ඩිතො හුත්වා පණ්ඩිච්චෙන සමන්නාගතො හොති, තස්මා “පණ්ඩිච්චං පරිපූරෙන්තී”ති වුත්තං।
bod:<b>අට්ඨ පඤ්ඤා</b>ති පණ්ඩිච්චසඞ්ඛාතාය පඤ්ඤාය සහ සබ්බා අට්ඨ පඤ්ඤා। <b>පුථුපඤ්ඤං පරිපූරෙන්තී</b>ති යස්මා තෙන පණ්ඩිච්චෙන සමන්නාගතො හුත්වා සො පණ්ඩිතො ගොත්රභුඤාණානන්තරං නිබ්බානං ආරම්මණං කත්වා ලොකුත්තරභාවප්පත්තියා ලොකියතො පුථුභූතත්තා විසුංභූතත්තා පුථුපඤ්ඤාතිසඞ්ඛාතං මග්ගඵලපඤ්ඤං පාපුණාති, තස්මා “අට්ඨ පඤ්ඤා පුථුපඤ්ඤං පරිපූරෙන්තී”ති වුත්තං।
bod:<b>ඉමා නව පඤ්ඤා</b>තිආදීසු තස්සෙව කමෙන අධිගතමග්ගඵලස්ස අරියපුග්ගලස්ස පණීතලොකුත්තරධම්මොපයොගෙන පණීතචිත්තසන්තානත්තා පහට්ඨාකාරෙනෙව ච පවත්තමානචිත්තසන්තානස්ස ඵලානන්තරං ඔතිණ්ණභවඞ්ගතො වුට්ඨිතස්ස මග්ගපච්චවෙක්ඛණා, තතො ච භවඞ්ගං ඔතරිත්වා වුට්ඨිතස්ස ඵලපච්චවෙක්ඛණා, ඉමිනාව නයෙන පහීනකිලෙසපච්චවෙක්ඛණා, අවසිට්ඨකිලෙසපච්චවෙක්ඛණා, නිබ්බානපච්චවෙක්ඛණාති පඤ්ච පච්චවෙක්ඛණා පවත්තන්ති। තාසු පච්චවෙක්ඛණාසු මග්ගපච්චවෙක්ඛණා ඵලපච්චවෙක්ඛණා ච පටිභානපටිසම්භිදා හොති। කථං? “යංකිඤ්චි පච්චයසම්භූතං නිබ්බානං භාසිතත්ථො විපාකො කිරියාති ඉමෙ පඤ්ච ධම්මා අත්ථො”ති අභිධම්මෙ පාළිං අනුගන්ත්වා තදට්ඨකථායං වුත්තං। නිබ්බානස්ස ච අත්ථත්තා තදාරම්මණං මග්ගඵලඤාණං “අත්ථෙසු ඤාණං අත්ථපටිසම්භිදා”ති (විභ॰ 718; පටි॰ ම॰ 1.110) වචනතො අත්ථපටිසම්භිදා හොති। තස්ස අත්ථපටිසම්භිදාභූතස්ස මග්ගඵලඤාණස්ස පච්චවෙක්ඛණඤාණං “ඤාණෙසු ඤාණං පටිභානපටිසම්භිදා”ති වචනතො පටිභානපටිසම්භිදා හොති। සා ච පච්චවෙක්ඛණපඤ්ඤා හාසාකාරෙන පවත්තමානචිත්තසන්තානස්ස <b>හාසපඤ්ඤා</b> නාම හොති। තස්මා <b>නව පඤ්ඤා හාසපඤ්ඤං පරිපූරෙන්තී</b>ති ච <b>හාසපඤ්ඤා පටිභානපටිසම්භිදා</b>ති ච වුත්තං। සබ්බප්පකාරාපි පඤ්ඤා තස්ස තස්ස අත්ථස්ස පාකටකරණසඞ්ඛාතෙන පඤ්ඤාපනට්ඨෙන පඤ්ඤා, තෙන තෙන වා පකාරෙන ධම්මෙ ජානාතීති පඤ්ඤා।
bod:<b>තස්සා</b>ති <pb P=3.641/> <pb M=2.249/> තස්ස වුත්තප්පකාරස්ස අරියපුග්ගලස්ස। කරණත්ථෙ සාමිවචනං। <b>අත්ථවවත්ථානතො</b>ති යථාවුත්තස්ස පඤ්චවිධස්ස අත්ථස්ස වවත්ථාපනවසෙන। වුත්තම්පි චෙතං සමණකරණීයකථායං <pb V=2.231/> “හෙතුඵලං නිබ්බානං වචනත්ථො අථ විපාකං කිරියාති අත්ථෙ පඤ්ච පභෙදෙ පඨමන්තපභෙදගතං ඤාණ”න්ති। <b>අධිගතා හොතී</b>ති පටිලද්ධා හොති। සායෙව පටිලාභසච්ඡිකිරියාය <b>සච්ඡිකතා</b>। පටිලාභඵස්සෙනෙව <b>ඵස්සිතා පඤ්ඤාය। ධම්මවවත්ථානතො</b>ති “යො කොචි ඵලනිබ්බත්තකො හෙතු අරියමග්ගො භාසිතං කුසලං අකුසලන්ති ඉමෙ පඤ්ච ධම්මා ධම්මො”ති අභිධම්මෙ පාළියානුසාරෙන වුත්තානං පඤ්චන්නං ධම්මානං වවත්ථාපනවසෙන। වුත්තම්පි චෙතං සමණකරණීයකථායං “හෙතු අරියමග්ගො වචනං කුසලඤ්ච අකුසලඤ්චාති ධම්මෙ පඤ්ච පභෙදෙ දුතියන්තපභෙදගතං ඤාණ”න්ති। <b>නිරුත්තිවවත්ථානතො</b>ති තෙසං තෙසං අත්ථධම්මානං අනුරූපනිරුත්තීනං වවත්ථාපනවසෙන। <b>පටිභානවවත්ථානතො</b>ති පටිභානසඞ්ඛාතානං තිණ්ණං පටිසම්භිදාඤාණානං වවත්ථාපනවසෙන। <b>තස්සිමා</b>ති නිගමනවචනමෙතං।
bod:2:එවං සබ්බසඞ්ගාහකවසෙන අනුපස්සනානං විසෙසං දස්සෙත්වා ඉදානි වත්ථුභෙදවසෙන දස්සෙන්තො <b>රූපෙ අනිච්චානුපස්සනා</b>තිආදිමාහ। තං හෙට්ඨා වුත්තත්ථමෙව। පුන රූපාදීසුයෙව අතීතානාගතපච්චුප්පන්නවසෙන ජවනපඤ්ඤං දස්සෙතුකාමො කෙවලං රූපාදිවසෙන ච අතීතානාගතපච්චුප්පන්නරූපාදිවසෙන ච පුච්ඡං කත්වා පුච්ඡාකමෙනෙව විස්සජ්ජනං අකාසි। තත්ථ සුද්ධරූපාදිවිස්සජ්ජනෙසු පඨමං නිද්දිට්ඨා එව පඤ්ඤා අතීතානාගතපච්චුප්පන්නමූලකෙසු සබ්බවිස්සජ්ජනෙසු තෙසු අතීතාදීසු ජවනවසෙන ජවනපඤ්ඤාති නිද්දිට්ඨා।
bod:3:පුන අනෙකසුත්තන්තපුබ්බඞ්ගමං පඤ්ඤාපභෙදං දස්සෙතුකාමො පඨමං තාව සුත්තන්තෙ උද්දිසි। තත්ථ <b>සප්පුරිසසංසෙවො</b>ති හෙට්ඨා වුත්තප්පකාරානං සප්පුරිසානං භජනං। <b>සද්ධම්මස්සවන</b>න්ති තෙසං සප්පුරිසානං සන්තිකෙ සීලාදිපටිපත්තිදීපකස්ස සද්ධම්මවචනස්ස සවනං। <b>යොනිසොමනසිකාරො</b>ති සුතානං ධම්මානං අත්ථූපපරික්ඛණවසෙන උපායෙන මනසිකාරො। <b>ධම්මානුධම්මපටිපත්තී</b>ති ලොකුත්තරධම්මෙ අනුගතස්ස සීලාදිපටිපදාධම්මස්ස පටිපජ්ජනං। <b>පඤ්ඤාපටිලාභාය</b> <pb M=2.250/> <b>පඤ්ඤාවුද්ධියා පඤ්ඤාවෙපුල්ලාය පඤ්ඤාබාහුල්ලායා</b>ති ඉමානි චත්තාරි පඤ්ඤාවසෙන භාවවචනානි। සෙසානි ද්වාදස පුග්ගලවසෙන භාවවචනානි।
sub:1:සොළසපඤ්ඤානිද්දෙසවණ්ණනා
bod:4:සුත්තන්තනිද්දෙසෙ <pb P=3.642/> <b>ඡන්නං අභිඤ්ඤාඤාණාන</b>න්ති ඉද්ධිවිධදිබ්බසොතචෙතොපරියපුබ්බෙනිවාසදිබ්බචක්ඛුආසවානං ඛයඤාණානං। <b>තෙසත්තතීනං ඤාණාන</b>න්ති ඤාණකථාය නිද්දිට්ඨානං සාවකසාධාරණානං ඤාණානං। <b>සත්තසත්තතීනං ඤාණාන</b>න්ති එත්ථ –
ind:“සත්තසත්තරි <pb V=2.232/> වො, භික්ඛවෙ, ඤාණවත්ථූනි දෙසෙස්සාමි, තං සුණාථ සාධුකං මනසි කරොථ, භාසිස්සාමීති। කතමානි, භික්ඛවෙ, සත්තසත්තරි ඤාණවත්ථූනි? ජාතිපච්චයා ජරාමරණන්ති ඤාණං, අසති ජාතියා නත්ථි ජරාමරණන්ති ඤාණං। අතීතම්පි අද්ධානං ජාතිපච්චයා ජරාමරණන්ති ඤාණං, අසති ජාතියා නත්ථි ජරාමරණන්ති ඤාණං, අනාගතම්පි අද්ධානං ජාතිපච්චයා ජරාමරණන්ති ඤාණං, අසති ජාතියා නත්ථි ජරාමරණන්ති ඤාණං। යම්පිස්ස තං ධම්මට්ඨිතිඤාණං, තම්පි ඛයධම්මං වයධම්මං විරාගධම්මං නිරොධධම්මන්ති ඤාණං। භවපච්චයා ජාතීති ඤාණං…පෙ॰… උපාදානපච්චයා භවොති ඤාණං… තණ්හාපච්චයා උපාදානන්ති ඤාණං… වෙදනාපච්චයා තණ්හාති ඤාණං… ඵස්සපච්චයා වෙදනාති ඤාණං… සළායතනපච්චයා ඵස්සොති ඤාණං… නාමරූපපච්චයා සළායතනන්ති ඤාණං… විඤ්ඤාණපච්චයා නාමරූපන්ති ඤාණං… සඞ්ඛාරපච්චයා විඤ්ඤාණන්ති ඤාණං… අවිජ්ජාපච්චයා සඞ්ඛාරාති ඤාණං, අසති අවිජ්ජාය නත්ථි සඞ්ඛාරාති ඤාණං। අතීතම්පි අද්ධානං අවිජ්ජාපච්චයා සඞ්ඛාරාති ඤාණං, අසති අවිජ්ජාය නත්ථි සඞ්ඛාරාති ඤාණං, අනාගතම්පි අද්ධානං අවිජ්ජාපච්චයා සඞ්ඛාරාති ඤාණං, අසති අවිජ්ජාය නත්ථි සඞ්ඛාරාති ඤාණං। යම්පිස්ස තං ධම්මට්ඨිතිඤාණං, තම්පි ඛයධම්මං වයධම්මං විරාගධම්මං නිරොධධම්මන්ති ඤාණං। ඉමානි වුච්චන්ති, භික්ඛවෙ, සත්තසත්තරි ඤාණවත්ථූනී”ති (සං॰ නි॰ 2.34) –
bod:එවං <pb M=2.251/> භගවතා නිදානවග්ගෙ වුත්තානි සත්තසත්තති ඤාණානි। “ජරාමරණෙ ඤාණං, ජරාමරණසමුදයෙ ඤාණං, ජරාමරණනිරොධෙ ඤාණං, ජරාමරණනිරොධගාමිනියා පටිපදාය ඤාණ”න්ති (සං॰ නි॰ 2.33) ඉමිනා නයෙන එකාදසසු අඞ්ගෙසු චත්තාරි චත්තාරි කත්වා වුත්තානි චතුචත්තාරීස ඤාණවත්ථූනි පන ඉධ න ගහිතානි। උභයත්ථ ච ඤාණානියෙව හිතසුඛස්ස වත්ථූනීති <b>ඤාණවත්ථූනි। ලාභො</b>තිආදීසු ලාභොයෙව උපසග්ගෙන විසෙසෙත්වා <b>පටිලාභො</b>ති වුත්තො। පුන තස්සෙව අත්ථවිවරණවසෙන <b>පත්ති සම්පත්තී</b>ති වුත්තං। <b>ඵස්සනා</b>ති අධිගමවසෙන ඵුසනා। <b>සච්ඡිකිරියා</b>ති පටිලාභසච්ඡිකිරියා। <b>උපසම්පදා</b>ති නිප්ඵාදනා।
bod:<b>සත්තන්නඤ්ච සෙක්ඛාන</b>න්ති තිස්සො සික්ඛා සික්ඛන්තීති සෙක්ඛසඤ්ඤිතානං සොතාපත්තිමග්ගට්ඨාදීනං සත්තන්නං। <b>පුථුජ්ජනකල්යාණකස්ස චා</b>ති නිබ්බානගාමිනියා පටිපදාය යුත්තත්තා සුන්දරට්ඨෙන කල්යාණසඤ්ඤිතස්ස පුථුජ්ජනස්ස। වඩ්ඪිතං වඩ්ඪනං එතායාති <b>වඩ්ඪිතවඩ්ඪනා</b>। යථාවුත්තානං අට්ඨන්නම්පි පඤ්ඤානං වසෙන විසෙසතො ච අරහතො පඤ්ඤාවසෙන <b>පඤ්ඤාවුද්ධියා</b>। තථා <b>පඤ්ඤාවෙපුල්ලාය। මහන්තෙ</b> <pb P=3.643/> <b>අත්ථෙ පරිග්ගණ්හාතී</b>තිආදීසු පටිසම්භිදප්පත්තො අරියසාවකො අත්ථාදයො <pb V=2.233/> ආරම්මණකරණෙන පරිග්ගණ්හාති। සබ්බාපි මහාපඤ්ඤා අරියසාවකානංයෙව। තස්සා ච පඤ්ඤාය විසයා හෙට්ඨා වුත්තත්ථා එව।
bod:<b>පුථුනානාඛන්ධෙසූ</b>තිආදීසු <b>නානා</b>සද්දො පුථුසද්දස්ස අත්ථවචනං। <b>ඤාණං පවත්තතීති පුථුපඤ්ඤා</b>ති තෙසු තථාවුත්තෙසු ඛන්ධාදීසු ඤාණං පවත්තතීති කත්වා තං ඤාණං පුථුපඤ්ඤා නාමාති අත්ථො। <b>නානාපටිච්චසමුප්පාදෙසූ</b>ති පටිච්චසමුප්පන්නානං ධම්මානං වසෙන පච්චයබහුත්තා වුත්තං। <b>නානාසුඤ්ඤතමනුපලබ්භෙසූ</b>ති උපලබ්භනං උපලබ්භො, ගහණන්ති අත්ථො। න උපලබ්භො අනුපලබ්භො, අනුපලබ්භානං බහුත්තා බහුවචනෙන අනුපලබ්භා, පඤ්චවීසතිසුඤ්ඤතාවසෙන වා නානාසුඤ්ඤතාසු අත්තත්තනියාදීනං අනුපලබ්භා නානාසුඤ්ඤතානුපලබ්භා, තෙසු। “නානාසුඤ්ඤතානුපලබ්භෙසූ”ති වත්තබ්බෙ “අදුක්ඛමසුඛා”තිආදීසු (ධ॰ ස॰ තිකමාතිකා 2) විය ම-කාරො පදසන්ධිවසෙන වුත්තො। ඉමා පඤ්ච පඤ්ඤා කල්යාණපුථුජ්ජනෙහි සාධාරණා, <b>නානාඅත්ථා</b>දීසු පඤ්ඤා අරියානංයෙව। <b>පුථුජ්ජනසාධාරණෙ ධම්මෙ</b>ති ලොකියධම්මෙ। ඉමිනා අවසානපරියායෙන <pb M=2.252/> ලොකියතො පුථුභූතනිබ්බානාරම්මණත්තා පුථුභූතා විසුංභූතා පඤ්ඤාති පුථුපඤ්ඤා නාමාති වුත්තං හොති।
bod:<b>විපුලපඤ්ඤා</b> මහාපඤ්ඤානයෙන වෙදිතබ්බා। යථාවුත්තෙ ධම්මෙ පරිග්ගණ්හන්තස්ස ගුණමහන්තතාය තෙසං ධම්මානං පරිග්ගාහිකාය ච පඤ්ඤාය මහන්තතා, තෙසං ධම්මානං සයමෙව මහන්තත්තා උළාරත්තා ධම්මානඤ්ච පඤ්ඤාය ච විපුලතා වෙදිතබ්බා। <b>ගම්භීරපඤ්ඤා</b> පුථුපඤ්ඤානයෙන වෙදිතබ්බා। තෙ ච ධම්මා තෙ ච අනුපලබ්භා සා ච පඤ්ඤා පකතිජනෙන අලබ්භනෙය්යපතිට්ඨත්තා ගම්භීරා।
bod:<b>යස්ස පුග්ගලස්සා</b>ති අරියපුග්ගලස්සෙව। <b>අඤ්ඤො කොචී</b>ති පුථුජ්ජනො। <b>අභිසම්භවිතු</b>න්ති සම්පාපුණිතුං। <b>අනභිසම්භවනීයො</b>ති සම්පාපුණිතුං අසක්කුණෙය්යො। <b>අඤ්ඤෙහී</b>ති පුථුජ්ජනෙහෙව। <b>අට්ඨමකස්සා</b>ති අරහත්තඵලට්ඨතො පට්ඨාය ගණියමානෙ අට්ඨමභූතස්ස සොතාපත්තිමග්ගට්ඨස්ස। <b>දූරෙ</b>ති විප්පකට්ඨෙ। <b>විදූරෙ</b>ති විසෙසෙන විප්පකට්ඨෙ। <b>සුවිදූරෙ</b>ති සුට්ඨු විසෙසෙන විප්පකට්ඨෙ। <b>න සන්තිකෙ</b>ති න සමීපෙ। <b>න සාමන්තා</b>ති න සමීපභාගෙ। ඉමානි ද්වෙ පටිසෙධසහිතානි වචනානි දූරභාවස්සෙව නියමනානි। <b>උපාදායා</b>ති පටිච්ච। <b>සොතාපන්නස්සා</b>ති සොතාපත්තිඵලට්ඨස්ස। එතෙනෙව තංතංමග්ගපඤ්ඤා තංතංඵලපඤ්ඤාය දූරෙති වුත්තං හොති। <b>පච්චෙකසම්බුද්ධො</b>ති <pb P=3.644/> උපසග්ගෙන විසෙසිතං। ඉතරද්වයං පන සුද්ධමෙව ආගතං।
bod:5:“පච්චෙකබුද්ධස්ස සදෙවකස්ස ච ලොකස්ස පඤ්ඤා තථාගතස්ස පඤ්ඤාය දූරෙ”තිආදීනි වත්වා තමෙව දූරට්ඨං අනෙකප්පකාරතො දස්සෙතුකාමො <b>පඤ්ඤාපභෙදකුසලො</b>තිආදිමාහ <pb V=2.234/>। තත්ථ <b>පඤ්ඤාපභෙදකුසලො</b>ති අත්තනො අනන්තවිකප්පෙ පඤ්ඤාපභෙදෙ ඡෙකො। <b>පභින්නඤාණො</b>ති අනන්තප්පභෙදපත්තඤාණො। එතෙන පඤ්ඤාපභෙදකුසලත්තෙපි සති තාසං පඤ්ඤානං අනන්තභෙදත්තං දස්සෙති। <b>අධිගතපටිසම්භිදො</b>ති පටිලද්ධඅග්ගචතුපටිසම්භිදාඤාණො। <b>චතුවෙසාරජ්ජප්පත්තො</b>ති චත්තාරි විසාරදභාවසඞ්ඛාතානි ඤාණානි පත්තො। යථාහ –
ind:“සම්මාසම්බුද්ධස්ස තෙ පටිජානතො ‘ඉමෙ ධම්මා අනභිසම්බුද්ධා’ති, තත්ර වත මං සමණො වා බ්රාහ්මණො වා දෙවො වා <pb M=2.253/> මාරො වා බ්රහ්මා වා කොචි වා ලොකස්මිං සහ ධම්මෙන පටිචොදෙස්සතීති නිමිත්තමෙතං, භික්ඛවෙ, න සමනුපස්සාමි, එතමහං, භික්ඛවෙ, නිමිත්තං අසමනුපස්සන්තො ඛෙමප්පත්තො අභයප්පත්තො වෙසාරජ්ජප්පත්තො විහරාමි। ඛීණාසවස්ස තෙ පටිජානතො ‘ඉමෙ ආසවා අපරික්ඛීණා’ති, ‘යෙ ඛො පන තෙ අන්තරායිකා ධම්මා වුත්තා, තෙ පටිසෙවතො නාලං අන්තරායායා’ති, ‘යස්ස ඛො පන තෙ අත්ථාය ධම්මො දෙසිතො, සො න නිය්යාති තක්කරස්ස සම්මා දුක්ඛක්ඛයායා’ති, තත්ර වත මං සමණො වා බ්රාහ්මණො වා දෙවො වා මාරො වා බ්රහ්මා වා කොචි වා ලොකස්මිං සහ ධම්මෙන පටිචොදෙස්සතීති නිමිත්තමෙතං, භික්ඛවෙ, න සමනුපස්සාමි, එතමහං, භික්ඛවෙ, නිමිත්තං අසමනුපස්සන්තො ඛෙමප්පත්තො අභයප්පත්තො වෙසාරජ්ජප්පත්තො විහරාමී”ති (අ॰ නි॰ 4.8; ම॰ නි॰ 1.150)।
bod:<b>දසබලබලධාරී</b>ති දස බලානි එතෙසන්ති දසබලා, දසබලානං බලානි දසබලබලානි, තානි දසබලබලානි ධාරයතීති දසබලබලධාරී, දසබලඤාණබලධාරීති අත්ථො। එතෙහි තීහි වචනෙහි අනන්තප්පභෙදානං නෙය්යානං පභෙදමුඛමත්තං දස්සිතං। සොයෙව පඤ්ඤාපයොගවසෙන අභිමඞ්ගලසම්මතට්ඨෙන <b>පුරිසාසභො</b>। අසන්තාසට්ඨෙන <b>පුරිසසීහො</b>। මහන්තට්ඨෙන <b>පුරිසනාගො</b>। පජානනට්ඨෙන <b>පුරිසාජඤ්ඤො</b>। ලොකකිච්චධුරවහනට්ඨෙන <b>පුරිසධොරය්හො</b>।
bod:අථ තෙජාදිකං අනන්තඤාණතො ලද්ධං ගුණවිසෙසං දස්සෙතුකාමො තෙසං තෙජාදීනං අනන්තඤාණමූලකභාවං දස්සෙන්තො <b>අනන්තඤාණො</b>ති වත්වා <b>අනන්තතෙජො</b>තිආදිමාහ। තත්ථ <b>අනන්තඤාණො</b>ති ගණනවසෙන ච පභාවවසෙන ච අන්තවිරහිතඤාණො। <b>අනන්තතෙජො</b>ති වෙනෙය්යසන්තානෙ මොහතමවිධමනෙන අනන්තඤාණතෙජො। <b>අනන්තයසො</b>ති පඤ්ඤාගුණෙහෙව ලොකත්තයවිත්ථතානන්තකිත්තිඝොසො। <b>අඩ්ඪො</b>ති පඤ්ඤාධනසමිද්ධියා සමිද්ධො। <b>මහද්ධනො</b>ති පඤ්ඤාධනවඩ්ඪත්තෙපි පභාවමහත්තෙන මහන්තං පඤ්ඤාධනමස්සාති මහද්ධනො <pb P=3.645/>। මහාධනොතිපි පාඨො। <b>ධනවා</b>ති <pb V=2.235/> පසංසිතබ්බපඤ්ඤාධනවත්තා නිච්චයුත්තපඤ්ඤාධනවත්තා අතිසයභූතපඤ්ඤාධනවත්තා ධනවා। එතෙසුපි හි තීසු අත්ථෙසු ඉදං වචනං සද්දවිදූ ඉච්ඡන්ති।
bod:එවං <pb M=2.254/> පඤ්ඤාගුණෙන භගවතො අත්තසම්පත්තිසිද්ධිං දස්සෙත්වා පුන පඤ්ඤාගුණෙනෙව ලොකහිතසම්පත්තිසිද්ධිං දස්සෙන්තො <b>නෙතා</b>තිආදිමාහ। තත්ථ වෙනෙය්යෙ සංසාරසඞ්ඛාතභයට්ඨානතො නිබ්බානසඞ්ඛාතඛෙමට්ඨානං <b>නෙතා</b>। තත්ථ නයනකාලෙ එව සංවරවිනයපහානවිනයවසෙන වෙනෙය්යෙ <b>විනෙතා</b>। ධම්මදෙසනාකාලෙ එව සංසයච්ඡෙදනෙන <b>අනුනෙතා</b>। සංසයං ඡින්දිත්වා පඤ්ඤාපෙතබ්බං අත්ථං <b>පඤ්ඤාපෙතා</b>। තථා පඤ්ඤාපිතානං නිච්ඡයකරණෙන <b>නිජ්ඣාපෙතා</b>। තථා නිජ්ඣායිතස්ස අත්ථස්ස පටිපත්තිපයොජනවසෙන <b>පෙක්ඛෙතා</b>। තථාපටිපන්නෙ පටිපත්තිඵලෙන <b>පසාදෙතා। සො හි භගවා</b>ති එත්ථ හි-කාරො අනන්තරං වුත්තස්ස අත්ථස්ස කාරණොපදෙසෙ නිපාතො। <b>අනුප්පන්නස්ස මග්ගස්ස උප්පාදෙතා</b>ති සකසන්තානෙ න උප්පන්නපුබ්බස්ස ඡඅසාධාරණඤාණහෙතුභූතස්ස අරියමග්ගස්ස බොධිමූලෙ ලොකහිතත්ථං සකසන්තානෙ උප්පාදෙතා। <b>අසඤ්ජාතස්ස මග්ගස්ස සඤ්ජනෙතා</b>ති වෙනෙය්යසන්තානෙ අසඤ්ජාතපුබ්බස්ස සාවකපාරමිඤාණහෙතුභූතස්ස අරියමග්ගස්ස ධම්මචක්කප්පවත්තනතො පභුති යාවජ්ජකාලා වෙනෙය්යසන්තානෙ සඤ්ජනෙතා। සාවකවෙනෙය්යානම්පි හි සන්තානෙ භගවතො වුත්තවචනෙනෙව අරියමග්ගස්ස සඤ්ජනනතො භගවා සඤ්ජනෙතා නාම හොති। <b>අනක්ඛාතස්ස මග්ගස්ස අක්ඛාතා</b>ති අට්ඨධම්මසමන්නාගතානං බුද්ධභාවාය කතාභිනීහාරානං බොධිසත්තානං බුද්ධභාවාය බ්යාකරණං දත්වා අනක්ඛාතපුබ්බස්ස පාරමිතාමග්ගස්ස, “බුද්ධො භවිස්සතී”ති බ්යාකරණමත්තෙනෙව වා බොධිමූලෙ උප්පජ්ජිතබ්බස්ස අරියමග්ගස්ස අක්ඛාතා। අයං නයො පච්චෙකබොධිසත්තබ්යාකරණෙපි ලබ්භතියෙව।
bod:<b>මග්ගඤ්ඤූ</b>ති පච්චවෙක්ඛණාවසෙන අත්තනා උප්පාදිතඅරියමග්ගස්ස ඤාතා। <b>මග්ගවිදූ</b>ති වෙනෙය්යසන්තානෙ ජනෙතබ්බස්ස අරියමග්ගස්ස කුසලො। <b>මග්ගකොවිදො</b>ති බොධිසත්තානං අක්ඛාතබ්බමග්ගෙ විචක්ඛණො। අථ වා අභිසම්බොධිපටිපත්තිමග්ගඤ්ඤූ, පච්චෙකබොධිපටිපත්තිමග්ගවිදූ, සාවකබොධිපටිපත්තිමග්ගකොවිදො। අථ වා “එතෙන මග්ගෙන අතංසු පුබ්බෙ, තරිස්සන්තියෙව තරන්ති ඔඝ”න්ති (සං॰ නි॰ 5.409) වචනතො යථායොගං අතීතානාගතපච්චුප්පන්නබුද්ධපච්චෙකබුද්ධසාවකානං මග්ගවසෙන ච සුඤ්ඤතානිමිත්තඅප්පණිහිතමග්ගවසෙන <pb P=3.646/> ච උග්ඝටිතඤ්ඤූවිපඤ්චිතඤ්ඤූනෙය්යපුග්ගලානං මග්ගවසෙන ච යථාක්කමෙනත්ථයොජනං කරොන්ති। <b>මග්ගානුගාමී ච පනා</b>ති භගවතා ගතමග්ගානුගාමිනො හුත්වා <pb M=2.255/>। එත්ථ ච-සද්දො හෙතුඅත්ථෙ නිපාතො। එතෙන ච භගවතො මග්ගුප්පාදනාදිගුණාධිගමාය හෙතු වුත්තො හොති। පන-සද්දො කතත්ථෙ නිපාතො। තෙන භගවතා කතමග්ගකරණං වුත්තං හොති। <b>පච්ඡා සමන්නාගතා</b>ති පඨමං ගතස්ස භගවතො පච්ඡාගතසීලාදිගුණෙන සමන්නාගතා। ඉති ථෙරො “අනුප්පන්නස්ස මග්ගස්ස උප්පාදෙතා”තිආදීහි <pb V=2.236/> යස්මා සබ්බෙපි භගවතො සීලාදයො ගුණා අරහත්තමග්ගමෙව නිස්සාය ආගතා, තස්මා අරහත්තමග්ගමෙව නිස්සාය ගුණං කථෙසි।
bod:<b>ජානං ජානාතී</b>ති ජානිතබ්බං ජානාති, සබ්බඤ්ඤුතාය යංකිඤ්චි පඤ්ඤාය ජානිතබ්බං නාම අත්ථි, තං සබ්බං පඤ්චනෙය්යපථභූතං පඤ්ඤාය ජානාතීති අත්ථො। <b>පස්සං පස්සතී</b>ති පස්සිතබ්බං පස්සති, සබ්බදස්සාවිතාය තංයෙව නෙය්යපථං චක්ඛුනා දිට්ඨං විය කරොන්තො පඤ්ඤාචක්ඛුනා පස්සතීති අත්ථො। යථා වා එකච්චො විපරීතං ගණ්හන්තො ජානන්තොපි න ජානාති, පස්සන්තොපි න පස්සති, න එවං භගවා। භගවා පන යථාසභාවං ගණ්හන්තො ජානන්තො ජානාතියෙව, පස්සන්තො පස්සතියෙව। ස්වායං දස්සනපරිණායකට්ඨෙන <b>චක්ඛුභූතො</b>। විදිතතාදිඅත්ථෙන <b>ඤාණභූතො</b>। අවිපරීතසභාවට්ඨෙන වා පරියත්තිධම්මපවත්තනතො හදයෙන චින්තෙත්වා වාචාය නිච්ඡාරිතධම්මමයොති වා <b>ධම්මභූතො</b>। සෙට්ඨට්ඨෙන <b>බ්රහ්මභූතො</b>। අථ වා චක්ඛු විය භූතොති <b>චක්ඛුභූතො</b>। ඤාණං විය භූතොති <b>ඤාණභූතො</b>। ධම්මො විය භූතොති <b>ධම්මභූතො</b>। බ්රහ්මා විය භූතොති <b>බ්රහ්මභූතො</b>। ස්වායං ධම්මස්ස වචනතො, වත්තනතො වා <b>වත්තා</b>। නානප්පකාරෙහි වචනතො, වත්තනතො වා <b>පවත්තා</b>। අත්ථං නීහරිත්වා නීහරිත්වා නයනතො <b>අත්ථස්ස නින්නෙතා</b>। අමතාධිගමාය පටිපත්තිදෙසනතො, අමතප්පකාසනාය වා ධම්මදෙසනාය අමතස්ස අධිගමාපනතො <b>අමතස්ස දාතා</b>। ලොකුත්තරධම්මස්ස උප්පාදිතත්තා වෙනෙය්යානුරූපෙන යථාසුඛං ලොකුත්තරධම්මස්ස දානෙන ච, ධම්මෙසු ච ඉස්සරොති <b>ධම්මස්සාමී। තථාගත</b>පදං හෙට්ඨා වුත්තත්ථං।
bod:ඉදානි “ජානං ජානාතී”තිආදීහි වුත්තං ගුණං සබ්බඤ්ඤුතාය විසෙසෙත්වා දස්සෙතුකාමො සබ්බඤ්ඤුතං සාධෙන්තො <b>නත්ථී</b>තිආදිමාහ। එවංභූතස්ස හි තස්ස භගවතො පාරමිතාපුඤ්ඤබලප්පභාවනිප්ඵන්නෙන අරහත්තමග්ගඤාණෙන සබ්බධම්මෙසු සවාසනස්ස සම්මොහස්ස විහතත්තා <b>අසච්ඡිකතං</b> නාම නත්ථි। අසම්මොහතො සබ්බධම්මානං ඤාතත්තා <pb P=3.647/> <b>අඤ්ඤාතං</b> නාම නත්ථි। තථෙව <pb M=2.256/> ච සබ්බධම්මානං චක්ඛුනා විය ඤාණචක්ඛුනා දිට්ඨත්තා <b>අදිට්ඨං</b> නාම නත්ථි। ඤාණෙන පන පත්තත්තා <b>අවිදිතං</b> නාම නත්ථි। අසම්මොහසච්ඡිකිරියාය සච්ඡිකතත්තා <b>අසච්ඡිකතං</b> නාම නත්ථි। අසම්මොහපඤ්ඤාය ඵුට්ඨත්තා පඤ්ඤාය <b>අඵස්සිතං</b> නාම නත්ථි। <b>පච්චුප්පන්න</b>න්ති පච්චුප්පන්නං කාලං වා ධම්මං වා। <b>උපාදායා</b>ති ආදාය, අන්තොකත්වාති අත්ථො। “උපාදායා”ති වචනෙනෙව කාලවිනිමුත්තං නිබ්බානම්පි ගහිතමෙව හොති। “අතීතා”දිවචනානි ච “නත්ථී”තිආදිවචනෙනෙව ඝටීයන්ති, “සබ්බෙ”තිආදිවචනෙන වා। <b>සබ්බෙ ධම්මා</b>ති සබ්බසඞ්ඛතාසඞ්ඛතධම්මපරියාදානං। <b>සබ්බාකාරෙනා</b>ති සබ්බධම්මෙසු එකෙකස්සෙව ධම්මස්ස අනිච්චාකාරාදිසබ්බාකාරපරියාදානං <pb V=2.237/>। <b>ඤාණමුඛෙ</b>ති ඤාණාභිමුඛෙ। <b>ආපාථං ආගච්ඡන්තී</b>ති ඔසරණං උපෙන්ති। “ජානිතබ්බ”න්තිපදං “නෙය්ය”න්තිපදස්ස අත්ථවිවරණත්ථං වුත්තං।
bod:<b>අත්තත්ථො වා</b>තිආදීසු වා-සද්දො සමුච්චයත්ථො। <b>අත්තත්ථො</b>ති අත්තනො අත්ථො। <b>පරත්ථො</b>ති පරෙසං තිණ්ණං ලොකානං අත්ථො। <b>උභයත්ථො</b>ති අත්තනො ච පරෙසඤ්චාති සකිංයෙව උභින්නං අත්ථො। <b>දිට්ඨධම්මිකො</b>ති දිට්ඨධම්මෙ නියුත්තො, දිට්ඨධම්මප්පයොජනො වා අත්ථො। සම්පරායෙ නියුත්තො, සම්පරායප්පයොජනො වා <b>සම්පරායිකො। උත්තානො</b>තිආදීසු වොහාරවසෙන වත්තබ්බො සුඛපතිට්ඨත්තා උත්තානො। වොහාරං අතික්කමිත්වා වත්තබ්බො සුඤ්ඤතාපටිසංයුත්තො දුක්ඛපතිට්ඨත්තා <b>ගම්භීරො</b>। ලොකුත්තරො අච්චන්තතිරොක්ඛත්තා <b>ගූළ්හො</b>। අනිච්චතාදිකො ඝනාදීහි පටිච්ඡන්නත්තා <b>පටිච්ඡන්නො</b>। අප්පචුරවොහාරෙන වත්තබ්බො යථාරුතං අග්ගහෙත්වා අධිප්පායස්ස නෙතබ්බත්තා <b>නෙය්යො</b>। පචුරවොහාරෙන වත්තබ්බො වචනමත්තෙන අධිප්පායස්ස නීතත්තා <b>නීතො</b>। සුපරිසුද්ධසීලසමාධිවිපස්සනත්ථො තදඞ්ගවික්ඛම්භනවසෙන වජ්ජවිරහිතත්තා <b>අනවජ්ජො</b>। කිලෙසසමුච්ඡෙදනතො අරියමග්ගත්ථො <b>නික්කිලෙසො</b>। කිලෙසපටිප්පස්සද්ධත්තා අරියඵලත්ථො <b>වොදානො</b>। සඞ්ඛතාසඞ්ඛතෙසු අග්ගධම්මත්තා නිබ්බානං <b>පරමත්ථො। පරිවත්තතී</b>ති බුද්ධඤාණස්ස විසයභාවතො අබහිභූතත්තා අන්තොබුද්ධඤාණෙ බ්යාපිත්වා වා සමන්තා වා ආලිඞ්ගිත්වා වා විසෙසෙන වා වත්තති।
bod:<b>සබ්බං කායකම්ම</b>න්තිආදීහි භගවතො ඤාණමයතං දස්සෙති। <b>ඤාණානුපරිවත්තතී</b>ති ඤාණං අනුපරිවත්තති, ඤාණවිරහිතං න හොතීති අත්ථො। <b>අප්පටිහත</b>න්ති නිරාවරණතං දස්සෙති। පුන සබ්බඤ්ඤුතං උපමාය සාධෙතුකාමො <pb M=2.257/> <b>යාවතක</b>න්තිආදිමාහ। තත්ථ ජානිතබ්බන්ති <b>නෙය්යං,</b> නෙය්යපරියන්තො නෙය්යාවසානමස්ස අත්ථීති <b>නෙය්යපරියන්තිකං</b>। අසබ්බඤ්ඤූනං පන නෙය්යාවසානමෙව නත්ථි। <b>ඤාණපරියන්තිකෙ</b>පි එසෙව නයො। පුරිමයමකෙ වුත්තත්ථමෙව ඉමිනා යමකෙන විසෙසෙත්වා දස්සෙති, තතියයමකෙන පටිසෙධවසෙන නියමිත්වා දස්සෙති <pb P=3.648/>। එත්ථ ච නෙය්යං ඤාණස්ස පථත්තා <b>නෙය්යපථො। අඤ්ඤමඤ්ඤපරියන්තට්ඨායිනො</b>ති නෙය්යඤ්ච ඤාණඤ්ච ඛෙපෙත්වා ඨානතො අඤ්ඤමඤ්ඤස්ස පරියන්තෙ ඨානසීලා। <b>ආවජ්ජනප්පටිබද්ධා</b>ති මනොද්වාරාවජ්ජනායත්තා, ආවජ්ජිතානන්තරමෙව ජානාතීති අත්ථො। <b>ආකඞ්ඛප්පටිබද්ධා</b>ති රුචිආයත්තා, ආවජ්ජනානන්තරං ජවනඤාණෙන ජානාතීති අත්ථො। ඉතරානි ද්වෙ පදානි ඉමෙසං ද්වින්නං පදානං යථාක්කමෙන අත්ථප්පකාසනත්ථං වුත්තානි। <b>බුද්ධො ආසයං ජානාතී</b>තිආදීනි ඤාණකථායං වණ්ණිතානි। මහානිද්දෙසෙ පන “භගවා ආසයං ජානාතී”ති (මහානි॰ 69) ආගතං। තත්ථ “බුද්ධස්ස භගවතො”ති (මහානි॰ 69) ආගතට්ඨානෙ ච ඉධ කත්ථචි “බුද්ධස්සා”ති ආගතං।
bod:<b>අන්තමසො</b>ති <pb V=2.238/> උපරිමන්තෙන। <b>තිමිතිමිඞ්ගල</b>න්ති එත්ථ තිමි නාම එකා මච්ඡජාති, තිමිං ගිලිතුං සමත්ථා තතො මහන්තසරීරා තිමිඞ්ගලා නාම එකා මච්ඡජාති, තිමිඞ්ගලම්පි ගිලිතුං සමත්ථා පඤ්චයොජනසතිකසරීරා තිමිතිමිඞ්ගලා නාම එකා මච්ඡජාති। ඉධ ජාතිග්ගහණෙන එකවචනං කතන්ති වෙදිතබ්බං। <b>ගරුළං වෙනතෙය්ය</b>න්ති එත්ථ <b>ගරුළො</b>ති ජාතිවසෙන නාමං, <b>වෙනතෙය්යො</b>ති ගොත්තවසෙන। <b>පදෙසෙ</b>ති එකදෙසෙ। <b>සාරිපුත්තසමා</b>ති සබ්බබුද්ධානං ධම්මසෙනාපතිත්ථෙරෙ ගහෙත්වා වුත්තන්ති වෙදිතබ්බං। සෙසසාවකා හි පඤ්ඤාය ධම්මසෙනාපතිත්ථෙරෙන සමා නාම නත්ථි। යථාහ – “එතදග්ගං, භික්ඛවෙ, මම සාවකානං භික්ඛූනං මහාපඤ්ඤානං යදිදං සාරිපුත්තො”ති (අ॰ නි॰ 1.188-189)। අට්ඨකථායඤ්ච වුත්තං –
gax:“ලොකනාථං ඨපෙත්වාන, යෙ චඤ්ඤෙ සන්ති පාණිනො।
gae:පඤ්ඤාය සාරිපුත්තස්ස, කලං නාග්ඝන්ති සොළසි”න්ති॥ (විසුද්ධි॰ 1.171)।
bod:<b>ඵරිත්වා</b>ති බුද්ධඤාණං සබ්බදෙවමනුස්සානම්පි පඤ්ඤං පාපුණිත්වා ඨානතො තෙසං පඤ්ඤං ඵරිත්වා බ්යාපිත්වා තිට්ඨති। <b>අතිඝංසිත්වා</b>ති බුද්ධඤාණං සබ්බදෙවමනුස්සානම්පි පඤ්ඤං අතික්කමිත්වා තෙසං අවිසයභූතම්පි සබ්බං නෙය්යං ඝංසිත්වා <pb M=2.258/> භඤ්ජිත්වා තිට්ඨති। මහානිද්දෙසෙ පන (මහානි॰ 69) “අභිභවිත්වා”ති පාඨො, මද්දිත්වාතිපි අත්ථො। <b>යෙපි තෙ</b>තිආදීහි එවං ඵරිත්වා අතිඝංසිත්වා ඨානස්ස පච්චක්ඛකාරණං දස්සෙති। තත්ථ <b>පණ්ඩිතා</b>ති පණ්ඩිච්චෙන සමන්නාගතා। <b>නිපුණා</b>ති සණ්හසුඛුමබුද්ධිනො සුඛුමෙ අත්ථන්තරෙ පටිවිජ්ඣනසමත්ථා। <b>කතපරප්පවාදා</b>ති ඤාතපරප්පවාදා චෙව පරෙහි සද්ධිං කතවාදපරිචයා ච। <b>වාලවෙධිරූපා</b>ති වාලවෙධිධනුග්ගහසදිසා। <b>වොභින්දන්තා මඤ්ඤෙ චරන්ති පඤ්ඤාගතෙන දිට්ඨිගතානී</b>ති <pb P=3.649/> වාලවෙධී විය වාලං සුඛුමානිපි පරෙසං දිට්ඨිගමනානි අත්තනො පඤ්ඤාගමනෙන භින්දන්තා විය චරන්තීති අත්ථො। අථ වා “ගූථගතං මුත්තගත”න්තිආදීසු (අ॰ නි॰ 9.11) විය පඤ්ඤා එව පඤ්ඤාගතානි, දිට්ඨියො එව දිට්ඨිගතානි।
bod:<b>පඤ්හං අභිසඞ්ඛරිත්වා</b>ති ද්විපදම්පි තිපදම්පි චතුප්පදම්පි පුච්ඡං රචයිත්වා। තෙසං පඤ්හානං අතිබහුකත්තා සබ්බසඞ්ගහත්ථං ද්වික්ඛත්තුං වුත්තං। <b>ගූළ්හානි ච පටිච්ඡන්නානි</b> අත්ථජාතානීති පාඨසෙසො। තෙසං තථා විනයං දිස්වා “අත්තනා අභිසඞ්ඛතපඤ්හං පුච්ඡතූ”ති එවං භගවතා අධිප්පෙතත්තා පඤ්හං පුච්ඡන්ති। අඤ්ඤෙසං පන පුච්ඡාය ඔකාසමෙව අදත්වා භගවා උපසඞ්කමන්තානං ධම්මං දෙසෙති। යථාහ –
ind:“තෙ <pb V=2.239/> පඤ්හං අභිසඞ්ඛරොන්ති ‘ඉමං මයං පඤ්හං සමණං ගොතමං උපසඞ්කමිත්වා පුච්ඡිස්සාම, සචෙ නො සමණො ගොතමො එවං පුට්ඨො එවං බ්යාකරිස්සති, එවමස්ස මයං වාදං ආරොපෙස්සාම। එවං චෙපි නො පුට්ඨො එවං බ්යාකරිස්සති, එවංපිස්ස මයං වාදං ආරොපෙස්සාමා’ති। තෙ යෙන සමණො ගොතමො, තෙනුපසඞ්කමන්ති, තෙ සමණො ගොතමො ධම්මියා කථාය සන්දස්සෙති සමාදපෙති සමුත්තෙජෙති සම්පහංසෙති। තෙ සමණෙන ගොතමෙන ධම්මියා කථාය සන්දස්සිතා සමාදපිතා සමුත්තෙජිතා සම්පහංසිතා න චෙව සමණං ගොතමං පඤ්හං පුච්ඡන්ති, කුතොස්ස වාදං ආරොපෙස්සන්ති? අඤ්ඤදත්ථු සමණස්සෙව ගොතමස්ස සාවකා සම්පජ්ජන්තී”ති (ම॰ නි॰ 1.289)।
bod:කස්මා පඤ්හං න පුච්ඡන්තීති චෙ? භගවා කිර පරිසමජ්ඣෙ ධම්මං දෙසෙන්තො පරිසාය අජ්ඣාසයං ඔලොකෙති। තතො පස්සති “ඉමෙ පණ්ඩිතා ගූළ්හං රහස්සං පඤ්හං ඔවට්ටිකසාරං කත්වා ආගතා”ති। සො තෙහි අපුට්ඨොයෙව <pb M=2.259/> “පඤ්හපුච්ඡාය එත්තකා දොසා, විස්සජ්ජනෙ එත්තකා, අත්ථෙ පදෙ අක්ඛරෙ එත්තකාති ඉමෙ පඤ්හෙ පුච්ඡන්තො එවං පුච්ඡෙය්ය, විස්සජ්ජෙන්තො එවං විස්සජ්ජෙය්යා”ති ඉති ඔවට්ටිකසාරං කත්වා ආනීතෙ පඤ්හෙ ධම්මකථාය අන්තරෙ පක්ඛිපිත්වා විදංසෙති। තෙ පණ්ඩිතා “සෙය්යා වත නො, යෙ මයං ඉමෙ පඤ්හෙ න පුච්ඡිම්හ। සචෙපි මයං පුච්ඡෙය්යාම, අප්පතිට්ඨිතෙ නො කත්වා සමණො ගොතමො ඛිපෙය්යා”ති අත්තමනා භවන්ති। අපිච බුද්ධා නාම ධම්මං දෙසෙන්තා පරිසං මෙත්තාය ඵරන්ති। මෙත්තාය ච ඵරණෙන දසබලෙසු මහාජනස්ස චිත්තං පසීදති। බුද්ධා නාම රූපග්ගප්පත්තා හොන්ති දස්සනසම්පන්නා මධුරස්සරා මුදුජිව්හා සුඵුසිතදන්තාවරණා අමතෙන හදයං සිඤ්චන්තා විය ධම්මං කථෙන්ති। තත්ර නෙසං මෙත්තාඵරණෙන පසන්නචිත්තානං එවං හොති – එවරූපං අද්වෙජ්ඣකථං අමොඝකථං නිය්යානිකකථං කථෙන්තෙන භගවතා සද්ධිං න සක්ඛිස්සාම <pb P=3.650/> පච්චනීකග්ගාහං ගණ්හිතුන්ති අත්තනො පසන්නභාවෙනෙව පඤ්හං න පුච්ඡන්තීති।
bod:<b>කථිතා විසජ්ජිතා චා</b>ති එවං තුම්හෙ පුච්ඡථාති පුච්ඡිතපඤ්හානං උච්චාරණෙන තෙ පඤ්හා භගවතා කථිතා එව හොන්ති। යථා ච තෙ විසජ්ජෙතබ්බා, තථා විසජ්ජිතා එව හොන්ති। <b>නිද්දිට්ඨකාරණා</b>ති ඉමිනා කාරණෙන ඉමිනා හෙතුනා එවං හොතීති එවං සහෙතුකං කත්වා විසජ්ජනෙන භගවතා නිද්දිට්ඨකාරණා එව හොන්ති තෙ පඤ්හා। <b>උපක්ඛිත්තකා ච තෙ භගවතො සම්පජ්ජන්තී</b>ති තෙ ඛත්තියපණ්ඩිතාදයො භගවතො පඤ්හවිසජ්ජනෙනෙව භගවතො සමීපෙ ඛිත්තකා පාදඛිත්තකා සම්පජ්ජන්ති, සාවකා වා සම්පජ්ජන්ති උපාසකා වාති අත්ථො, සාවකසම්පත්තිං වා පාපුණන්ති උපාසකසම්පත්තිං වාති වුත්තං හොති। <b>අථා</b>ති අනන්තරත්ථෙ, තෙසං උපක්ඛිත්තකසම්පත්තිසමනන්තරමෙවාති අත්ථො <pb V=2.240/>। <b>තත්ථා</b>ති තස්මිං ඨානෙ, තස්මිං අධිකාරෙ වා। <b>අතිරොචතී</b>ති අතිවිය ජොතෙති පකාසති। <b>යදිදං පඤ්ඤායා</b>ති යායං භගවතො පඤ්ඤා, තාය පඤ්ඤාය භගවාව අතිරොචතීති අත්ථො। <b>ඉති</b>සද්දො කාරණත්ථෙ, ඉමිනා කාරණෙන <b>අග්ගො අසාමන්තපඤ්ඤො</b>ති අත්ථො।
bod:6:<b>රාගං අභිභුය්යතීති භූරිපඤ්ඤා</b>ති සා සා මග්ගපඤ්ඤා අත්තනා වජ්ඣං රාගං අභිභුය්යති අභිභවති මද්දතීති භූරිපඤ්ඤා। <b>භූරී</b>ති හි ඵුටට්ඨො විසදත්ථො <pb M=2.260/>। යා ච ඵුටා, සා පටිපක්ඛං අභිභවති න අඵුටා, තස්මා භූරිපඤ්ඤාය අභිභවනත්ථො වුත්තො। <b>අභිභවිතා</b>ති සා සා ඵලපඤ්ඤා තං තං රාගං අභිභවිතවතී මද්දිතවතීති භූරිපඤ්ඤා। අභිභවතාති වා පාඨො। සෙසෙසුපි එසෙව නයො। රාගාදීසු පන රජ්ජනලක්ඛණො <b>රාගො</b>। දුස්සනලක්ඛණො <b>දොසො</b>। මුය්හනලක්ඛණො <b>මොහො</b>। කුජ්ඣනලක්ඛණො <b>කොධො</b>। උපනන්ධනලක්ඛණො <b>උපනාහො</b>। පුබ්බකාලං කොධො, අපරකාලං උපනාහො। පරගුණමක්ඛනලක්ඛණො <b>මක්ඛො</b>। යුගග්ගාහලක්ඛණො <b>පළාසො</b>। පරසම්පත්තිඛීයනලක්ඛණා <b>ඉස්සා</b>। අත්තනො සම්පත්තිනිගූහණලක්ඛණං <b>මච්ඡරියං</b>। අත්තනා කතපාපපටිච්ඡාදනලක්ඛණා <b>මායා</b>। අත්තනො අවිජ්ජමානගුණප්පකාසනලක්ඛණං <b>සාඨෙය්යං</b>। චිත්තස්ස උද්ධුමාතභාවලක්ඛණො <b>ථම්භො</b>। කරණුත්තරියලක්ඛණො <b>සාරම්භො</b>। උන්නතිලක්ඛණො <b>මානො</b>। අබ්භුන්නතිලක්ඛණො <b>අතිමානො</b>। මත්තභාවලක්ඛණො <b>මදො</b>। පඤ්චසු කාමගුණෙසු චිත්තවොසග්ගලක්ඛණො <b>පමාදො</b>।
bod:<b>රාගො අරි, තං අරිං මද්දනිපඤ්ඤා</b>තිආදීහි කිං වුත්තං හොති? රාගාදිකො කිලෙසො චිත්තසන්තානෙ භූතො අරීති භූ-අරි, පදසන්ධිවසෙන අ-කාර ලොපං කත්වා භූරීති වුත්තො। තස්ස භූරිස්ස මද්දනී පඤ්ඤා භූරිමද්දනිපඤ්ඤාති <pb P=3.651/> වත්තබ්බෙ මද්දනි සද්ද ලොපං කත්වා “භූරිපඤ්ඤා”ති වුත්තන්ති වෙදිතබ්බං। <b>තං අරිං මද්දනී</b>ති ච තෙසං අරීනං මද්දනීති පදච්ඡෙදො කාතබ්බො। <b>පථවීසමායා</b>ති විත්ථතවිපුලට්ඨෙනෙව පථවීසමාය। <b>විත්ථතායා</b>ති පජානිතබ්බෙ විසයෙ පත්ථටාය, න එකදෙසෙ වත්තමානාය। <b>විපුලායා</b>ති ඔළාරිකභූතාය। මහානිද්දෙසෙ පන “විපුලාය විත්ථතායා”ති (මහානි॰ 27) ආගතං। <b>සමන්නාගතො</b>ති පුග්ගලො। <b>ඉති</b>සද්දො කාරණත්ථෙ, ඉමිනා කාරණෙන පුග්ගලස්ස භූරිපඤ්ඤාය සමන්නාගතත්තා තස්ස පඤ්ඤා භූරිපඤ්ඤා නාමාති භූතෙ අත්ථෙ රමතීති අත්ථො। භූරිපඤ්ඤස්ස පඤ්ඤා භූරිපඤ්ඤපඤ්ඤාති වත්තබ්බෙ එකස්ස පඤ්ඤාසද්දස්ස ලොපං කත්වා “භූරිපඤ්ඤා”ති වුත්තං। භූරිසමා පඤ්ඤාති වා භූරිපඤ්ඤා। <b>අපිචා</b>ති අඤ්ඤපරියායදස්සනත්ථං වුත්තං। <b>පඤ්ඤායමෙත</b>න්ති පඤ්ඤාය එතං। <b>අධිවචන</b>න්ති අධිකවචනං। <b>භූරී</b>ති භූතෙ අත්ථෙ රමතීති භූරි। <b>මෙධා</b>ති අසනි විය සිලුච්චයෙ කිලෙසෙ මෙධති <pb V=2.241/> හිංසතීති මෙධා, ඛිප්පං ගහණධාරණට්ඨෙන වා <pb M=2.261/> මෙධා। <b>පරිණායිකා</b>ති යස්සුප්පජ්ජති, තං සත්තං හිතපටිපත්තියං සම්පයුත්තධම්මෙ ච යාථාවලක්ඛණපටිවෙධෙ ච පරිනෙතීති පරිණායිකා। ඉමෙහෙව අඤ්ඤානිපි පඤ්ඤාපරියායවචනානි වුත්තානි හොන්ති।
bod:<b>පඤ්ඤාබාහුල්ල</b>න්ති පඤ්ඤා බහුලා අස්සාති පඤ්ඤාබහුලො, තස්ස භාවො පඤ්ඤාබාහුල්ලං। තඤ්ච බහුලං පවත්තමානා පඤ්ඤා එව। <b>ඉධෙකච්චො</b>තිආදීසු පුථුජ්ජනකල්යාණකො වා අරියො වා। පඤ්ඤා ගරුකා අස්සාති <b>පඤ්ඤාගරුකො</b>। පඤ්ඤා චරිතං පවත්තං අස්සාති <b>පඤ්ඤාචරිතො</b>। පඤ්ඤා ආසයො අස්සාති <b>පඤ්ඤාසයො</b>। පඤ්ඤාය අධිමුත්තොති <b>පඤ්ඤාධිමුත්තො</b>। පඤ්ඤා එව ධජභූතා අස්සාති <b>පඤ්ඤාධජො</b>। පඤ්ඤා එව කෙතුභූතා අස්සාති <b>පඤ්ඤාකෙතු</b>। පඤ්ඤා එව අධිපති පඤ්ඤාධිපති, පඤ්ඤාධිපතිතො ආගතත්තා <b>පඤ්ඤාධිපතෙය්යො</b>। ධම්මසභාවවිචිනනං බහුලමස්සාති <b>විචයබහුලො</b>। නානප්පකාරෙන ධම්මසභාවවිචිනනං බහුලමස්සාති <b>පවිචයබහුලො</b>। පඤ්ඤාය ඔගාහෙත්වා තස්ස තස්ස ධම්මස්ස ඛායනං පාකටකරණං ඔක්ඛායනං, ඔක්ඛායනං බහුලමස්සාති <b>ඔක්ඛායනබහුලො</b>। පඤ්ඤාය තස්ස තස්ස ධම්මස්ස සම්මා පෙක්ඛණා සම්පෙක්ඛා, සම්පෙක්ඛාය අයනං පවත්තනං සම්පෙක්ඛායනං, සම්පෙක්ඛායනං ධම්මො පකති අස්සාති <b>සම්පෙක්ඛායනධම්මො</b>। තං තං ධම්මං විභූතං පාකටං කත්වා විහරතීති <b>විභූතවිහාරී,</b> විභූතො විහාරො වා අස්ස අත්ථීති විභූතවිහාරී। සා පඤ්ඤා චරිතං, ගරුකා, බහුලා අස්සාති <b>තච්චරිතො තග්ගරුකො තබ්බහුලො</b>। තස්සං පඤ්ඤායං නින්නො, පොණො, පබ්භාරො, අධිමුත්තොති <b>තන්නින්නො තප්පොණො තප්පබ්භාරො තදධිමුත්තො</b>। සා පඤ්ඤා අධිපති තදධිපති, තතො ආගතො <b>තදධිපතෙය්යො</b>। “පඤ්ඤාගරුකො”තිආදීනි “කාමං සෙවන්තංයෙව ජානාති අයං <pb P=3.652/> පුග්ගලො කාමගරුකො”තිආදීසු (පටි॰ ම॰ 1.113) විය පුරිමජාතිතො පභුති වුත්තානි। “තච්චරිතො”තිආදීනි ඉමිස්සා ජාතියා වුත්තානි।
bod:සීඝපඤ්ඤා ච ලහුපඤ්ඤා ච හාසපඤ්ඤා ච ජවනපඤ්ඤා ච ලොකියලොකුත්තරමිස්සකා। ඛිප්පට්ඨෙන <b>සීඝපඤ්ඤා</b>। ලහුකට්ඨෙන <b>ලහුපඤ්ඤා</b>। හාසබහුලට්ඨෙන <b>හාසපඤ්ඤා</b>। විපස්සනූපගසඞ්ඛාරෙසු ච විසඞ්ඛාරෙ ච ජවනට්ඨෙන <b>ජවනපඤ්ඤා। සීඝං සීඝ</b>න්ති බහුන්නං සීලාදීනං සඞ්ගහත්ථං ද්වික්ඛත්තුං වුත්තං। <b>සීලානී</b>ති චාරිත්තවාරිත්තවසෙන පඤ්ඤත්තානි පාතිමොක්ඛසංවරසීලානි। <b>ඉන්ද්රියසංවර</b>න්ති <pb M=2.262/> චක්ඛාදීනං ඡන්නං ඉන්ද්රියානං රාගපටිඝප්පවෙසං අකත්වා සතිකවාටෙන වාරණං ථකනං। <b>භොජනෙ මත්තඤ්ඤුත</b>න්ති පච්චවෙක්ඛිතපරිභොගවසෙන භොජනෙ පමාණඤ්ඤුභාවං। <b>ජාගරියානුයොග</b>න්ති දිවසස්ස තීසු කොට්ඨාසෙසු, රත්තියා පඨමපච්ඡිමකොට්ඨාසෙසු ච ජාගරති න නිද්දායති, සමණධම්මමෙව ච කරොතීති ජාගරො, ජාගරස්ස භාවො, කම්මං වා ජාගරියං, ජාගරියස්ස අනුයොගො ජාගරියානුයොගො। තං ජාගරියානුයොගං। <b>සීලක්ඛන්ධ</b>න්ති සෙක්ඛං අසෙක්ඛං වා සීලක්ඛන්ධං। එවමිතරෙපි <pb V=2.242/> ඛන්ධා වෙදිතබ්බා। <b>පඤ්ඤාක්ඛන්ධ</b>න්ති මග්ගපඤ්ඤඤ්ච සෙක්ඛාසෙක්ඛානං ලොකියපඤ්ඤඤ්ච। <b>විමුත්තික්ඛන්ධ</b>න්ති ඵලවිමුත්තිං। <b>විමුත්තිඤාණදස්සනක්ඛන්ධ</b>න්ති පච්චවෙක්ඛණඤාණං।
bod:<b>හාසබහුලො</b>ති මූලපදං। <b>වෙදබහුලො</b>ති තස්සා එව පීතියා සම්පයුත්තසොමනස්සවෙදනාවසෙන නිද්දෙසපදං। <b>තුට්ඨිබහුලො</b>ති නාතිබලවපීතියා තුට්ඨාකාරවසෙන। <b>පාමොජ්ජබහුලො</b>ති බලවපීතියා පමුදිතභාවවසෙන।
bod:7:<b>යං කිඤ්චි රූප</b>න්තිආදි සම්මසනඤාණනිද්දෙසෙ වුත්තත්ථං। <b>තුලයිත්වා</b>ති කලාපසම්මසනවසෙන තුලෙත්වා। <b>තීරයිත්වා</b>ති උදයබ්බයානුපස්සනාවසෙන තීරයිත්වා। <b>විභාවයිත්වා</b>ති භඞ්ගානුපස්සනාදිවසෙන පාකටං කත්වා। <b>විභූතං කත්වා</b>ති සඞ්ඛාරුපෙක්ඛානුලොමවසෙන ඵුටං කත්වා। තික්ඛපඤ්ඤා ලොකුත්තරා එව। <b>උප්පන්න</b>න්ති සමථවිපස්සනාවසෙන වික්ඛම්භනතදඞ්ගවසෙන පහීනම්පි අරියමග්ගෙන අසමූහතත්තා උප්පත්තිධම්මතං අනතීතතාය අසමූහතුප්පන්නන්ති වුච්චති, තං ඉධ අධිප්පෙතං। <b>නාධිවාසෙතී</b>ති සන්තානං ආරොපෙත්වා න වාසෙති। <b>පජහතී</b>ති සමුච්ඡෙදවසෙන පජහති। <b>විනොදෙතී</b>ති ඛිපති। <b>බ්යන්තීකරොතී</b>ති විගතන්තං කරොති। <b>අනභාවං ගමෙතී</b>ති අනු අභාවං ගමෙති, විපස්සනානුක්කමෙන අරියමග්ගං පත්වා සමුච්ඡෙදවසෙනෙව අභාවං ගමයතීති අත්ථො। එත්ථ ච කාමපටිසංයුත්තො විතක්කො <b>කාමවිතක්කො</b>। “ඉමෙ සත්තා මරන්තූ”ති පරෙසං <pb P=3.653/> මරණපටිසංයුත්තො විතක්කො <b>බ්යාපාදවිතක්කො</b>। “ඉමෙ සත්තා විහිංසීයන්තූ”ති පරෙසං විහිංසාපටිසංයුත්තො විතක්කො <b>විහිංසාවිතක්කො। පාපකෙ</b>ති ලාමකෙ। <b>අකුසලෙ ධම්මෙ</b>ති අකොසල්ලසම්භූතෙ ධම්මෙ।
bod:<b>නිබ්බෙධිකපඤ්ඤා</b>ති නිබ්බිදාබහුලස්ස පුග්ගලස්ස උප්පන්නමග්ගපඤ්ඤා එව। <b>උබ්බෙගබහුලො</b>ති ඤාණභයවසෙන භයබහුලො। <b>උත්තාසබහුලො</b>ති බලවභයබහුලො <pb M=2.263/>। ඉදං පුරිමස්සෙව අත්ථවිවරණං। <b>උක්කණ්ඨනබහුලො</b>ති සඞ්ඛාරතො උද්ධං විසඞ්ඛාරාභිමුඛතාය උක්කණ්ඨනබහුලො। <b>අනභිරතිබහුලො</b>ති උක්කණ්ඨනවසෙනෙව අභිරතිඅභාවං දීපෙති। ඉදානිපි තමත්ථං ද්වීහි වචනෙහි විවරති। තත්ථ <b>බහිමුඛො</b>ති සඞ්ඛාරතො බහිභූතනිබ්බානාභිමුඛො। <b>න රමතී</b>ති නාභිරමති। <b>අනිබ්බිද්ධපුබ්බ</b>න්ති අනමතග්ගෙ සංසාරෙ අන්තං පාපෙත්වා අනිබ්බිද්ධපුබ්බං। <b>අප්පදාලිතපුබ්බ</b>න්ති තස්සෙව අත්ථවචනං, අන්තකරණෙනෙව අපදාලිතපුබ්බන්ති අත්ථො। <b>ලොභක්ඛන්ධ</b>න්ති ලොභරාසිං, ලොභකොට්ඨාසං වා। <b>ඉමාහි සොළසහි පඤ්ඤාහි සමන්නාගතො</b>ති උක්කට්ඨපරිච්ඡෙදෙන අරහායෙව වුත්තො। උපරි “එකො සෙක්ඛපටිසම්භිදප්පත්තො”ති (පටි॰ ම॰ 3.8) වුත්තත්තා සොතාපන්නසකදාගාමිඅනාගාමිනොපි ලබ්භන්තියෙව।
sub:2:පුග්ගලවිසෙසනිද්දෙසවණ්ණනා
bod:8:<b>ද්වෙ</b> <pb V=2.243/> <b>පුග්ගලා</b>තිආදීහි පටිසම්භිදප්පත්තපුග්ගලවිසෙසපටිපාටිං දස්සෙති। තත්ථ <b>පුබ්බයොගො</b>ති අතීතජාතීසු පටිසම්භිදප්පත්තිහෙතුභූතො පුඤ්ඤපයොගො। <b>තෙනා</b>ති තෙන පුබ්බයොගකාරණෙන। එවං සෙසෙසුපි। <b>අතිරෙකො හොතී</b>ති අතිරිත්තො හොති, අතිරෙකයොගතො වා “අතිරෙකො”ති වුත්තො। <b>අධිකො හොතී</b>ති අග්ගො හොති। <b>විසෙසො හොතී</b>ති විසිට්ඨො හොති, විසෙසයොගතො වා විසෙසො। <b>ඤාණං පභිජ්ජතී</b>ති පටිසම්භිදාඤාණප්පභෙදං පාපුණාති।
bod:<b>බහුස්සුතො</b>ති බුද්ධවචනවසෙන। <b>දෙසනාබහුලො</b>ති ධම්මදෙසනාවසෙන। <b>ගරූපනිස්සිතො</b>ති පඤ්ඤාය අධිකං ගරුං උපනිස්සිතො। <b>විහාරබහුලො</b>ති විපස්සනාවිහාරබහුලො, ඵලසමාපත්තිවිහාරබහුලො වා। <b>පච්චවෙක්ඛණාබහුලො</b>ති විපස්සනාවිහාරෙ සති විපස්සනාපච්චවෙක්ඛණාබහුලො, ඵලසමාපත්තිවිහාරෙ සති ඵලසමාපත්තිපච්චවෙක්ඛණාබහුලො। <b>සෙඛපටිසම්භිදප්පත්තො</b>ති සෙඛො හුත්වා පටිසම්භිදප්පත්තො। එවං <b>අසෙඛපටිසම්භිදප්පත්තො। සාවකපාරමිප්පත්තො</b>ති එත්ථ මහාපඤ්ඤානං අග්ගස්ස මහාසාවකස්ස සත්තසට්ඨියා සාවකඤාණානං පාරගමනං පාරමී, සාවකස්ස පාරමී සාවකපාරමී, තං සාවකපාරමිං පත්තොති සාවකපාරමිප්පත්තො। සාවකපාරමිතාප්පත්තොති වා පාඨො। සත්තසට්ඨියා <pb M=2.264/> සාවකඤාණානං පාලකො පූරකො ච සො මහාසාවකො පරමො, තස්ස පරමස්ස අයං සත්තසට්ඨිභෙදා ඤාණකිරියා පරමස්ස භාවො, කම්මං වාති පාරමී, තස්ස සාවකස්ස පාරමී සාවකපාරමී <pb P=3.654/>, තං පත්තොති සාවකපාරමිප්පත්තො। <b>සාවකපාරමිප්පත්තො</b>ති මහාමොග්ගල්ලානත්ථෙරාදිකො යො කොචි සාවකො। සාවකපාරමිප්පත්තසාවකතො අතිරෙකස්ස අඤ්ඤස්ස සාවකස්ස අභාවා <b>එකො පච්චෙකසම්බුද්ධො</b>ති ආහ। පුන <b>පඤ්ඤාපභෙදකුසලො</b>තිආදීහි වුත්තත්ථමෙව නිගමෙත්වා දස්සෙසීති। ඤාණකථාය යෙභුය්යෙන අනෙකානි ඤාණානි නිද්දිට්ඨානි। පඤ්ඤාකථාය යෙභුය්යෙන එකාපි පඤ්ඤා නානාකාරවසෙන නානාකත්වා වුත්තාති අයං විසෙසො।
cen:මහාපඤ්ඤාකථාවණ්ණනා නිට්ඨිතා।
cha:2:ඉද්ධිකථා
tit:ඉද්ධිකථාවණ්ණනා
bod:9:ඉදානි <pb V=2.244/> පඤ්ඤාකථාය අනන්තරං පඤ්ඤානුභාවං දස්සෙන්තෙන කථිතාය ඉද්ධිකථාය අපුබ්බත්ථානුවණ්ණනා। තත්ථ පුච්ඡාසු තාව <b>කා ඉද්ධී</b>ති සභාවපුච්ඡා। <b>කති ඉද්ධියො</b>ති පභෙදපුච්ඡා। <b>කති භූමියො</b>ති සම්භාරපුච්ඡා। <b>කති පාදා</b>ති පතිට්ඨපුච්ඡා। <b>කති පදානී</b>ති ආසන්නකාරණපුච්ඡා। <b>කති මූලානී</b>ති ආදිකාරණපුච්ඡා। විසජ්ජනෙසු <b>ඉජ්ඣනට්ඨෙන ඉද්ධී</b>ති නිප්ඵත්තිඅත්ථෙන පටිලාභට්ඨෙන චාති අත්ථො। යඤ්හි නිප්ඵජ්ජති පටිලබ්භති ච, තං ඉජ්ඣතීති වුච්චති। යථාහ – “කාමං කාමයමානස්ස, තස්ස චෙතං සමිජ්ඣතී”ති (සු॰ නි॰ 772)। “නෙක්ඛම්මං ඉජ්ඣතීති ඉද්ධි, පටිහරතීති පාටිහාරිය”න්තිආදි (පටි॰ ම॰ 3.32)। අපරො නයො – ඉජ්ඣනට්ඨෙන ඉද්ධි, උපායසම්පදායෙතං අධිවචනං। උපායසම්පදා හි ඉජ්ඣති අධිප්පෙතඵලප්පසවනතො। යථාහ – “අයං ඛො, චිත්තො ගහපති, සීලවා කල්යාණධම්මො, සචෙ පණිදහිස්සති ‘අනාගතමද්ධානං රාජා අස්සං චක්කවත්තී’ති। ඉජ්ඣිස්සති හි සීලවතො චෙතොපණිධි විසුද්ධත්තා”ති (සං॰ නි॰ 4.352)। අපරො නයො – එතාය සත්තා ඉජ්ඣන්තීති ඉද්ධි। <b>ඉජ්ඣන්තී</b>ති ඉද්ධා වුද්ධා උක්කංසගතා හොන්තීති වුත්තං හොති।
bod:10:දසසු ඉද්ධීසු අධිට්ඨානවසෙන නිප්ඵන්නත්තා <b>අධිට්ඨානා ඉද්ධි</b>। පකතිවණ්ණවිජහනවිකාරවසෙන පවත්තත්තා <b>විකුබ්බනා ඉද්ධි</b>। සරීරබ්භන්තරෙ අඤ්ඤස්ස <pb M=2.265/> මනොමයස්ස සරීරස්ස නිප්ඵත්තිවසෙන පවත්තත්තා <b>මනොමයා ඉද්ධි</b>। ඤාණප්පවත්තිතො පුබ්බෙ වා පච්ඡා වා තංඛණෙ වා ඤාණානුභාවනිබ්බත්තො විසෙසො <b>ඤාණවිප්ඵාරා ඉද්ධි</b>। සමාධිතො පුබ්බෙ වා පච්ඡා වා තංඛණෙ වා සමථානුභාවනිබ්බත්තො විසෙසො <b>සමාධිවිප්ඵාරා ඉද්ධි</b>। චෙතොවසිප්පත්තානං අරියානංයෙව <pb P=3.655/> සම්භවතො <b>අරියා ඉද්ධි</b>। කම්මවිපාකවසෙන ජාතො විසෙසො <b>කම්මවිපාකජා ඉද්ධි</b>। පුබ්බෙ කතපුඤ්ඤස්ස ජාතො විසෙසො <b>පුඤ්ඤවතො ඉද්ධි</b>। විජ්ජාය ජාතො විසෙසො <b>විජ්ජාමයා ඉද්ධි</b>। තෙන තෙන සම්මාපයොගෙන තස්ස තස්ස කම්මස්ස ඉජ්ඣනං <b>තත්ථ තත්ථ සම්මාපයොගපච්චයා ඉජ්ඣනට්ඨෙන ඉද්ධි</b>।
bod:<b>ඉද්ධියා</b> <pb V=2.245/> <b>චතස්සො භූමියො</b>ති අවිසෙසෙත්වා වුත්තෙපි යථාලාභවසෙන අධිට්ඨානවිකුබ්බනමනොමයිද්ධියා එව භූමියො, න සෙසානං। <b>විවෙකජා භූමී</b>ති විවෙකතො වා විවෙකෙ වා ජාතා විවෙකජා භූමි। <b>පීතිසුඛභූමී</b>ති පීතිසුඛයුත්තා භූමි। <b>උපෙක්ඛාසුඛභූමී</b>ති තත්රමජ්ඣත්තුපෙක්ඛාය ච සුඛෙන ච යුත්තා භූමි। <b>අදුක්ඛමසුඛාභූමී</b>ති අදුක්ඛමසුඛවෙදනායුත්තා භූමි। තෙසු පඨමදුතියානි ඣානානි පීතිඵරණතා, තීණි ඣානානි සුඛඵරණතා, චතුත්ථජ්ඣානං චෙතොඵරණතා। එත්ථ ච පුරිමානි තීණි ඣානානි යස්මා පීතිඵරණෙන ච සුඛඵරණෙන ච සුඛසඤ්ඤඤ්ච ලහුසඤ්ඤඤ්ච ඔක්කමිත්වා ලහුමුදුකම්මඤ්ඤකායො හුත්වා ඉද්ධිං පාපුණාති, තස්මා ඉමිනා පරියායෙන ඉද්ධිලාභාය සංවත්තනතො සම්භාරභූමියොති වෙදිතබ්බානි। චතුත්ථජ්ඣානං පන ඉද්ධිලාභාය පකතිභූමියෙව। <b>ඉද්ධිලාභායා</b>ති අත්තනො සන්තානෙ පාතුභාවවසෙන ඉද්ධීනං ලාභාය। <b>ඉද්ධිපටිලාභායා</b>ති පරිහීනානං වා ඉද්ධීනං වීරියාරම්භවසෙන පුන ලාභාය, උපසග්ගවසෙන වා පදං වඩ්ඪිතං। <b>ඉද්ධිවිකුබ්බනතායා</b>ති ඉද්ධියා විවිධකරණභාවාය। <b>ඉද්ධිවිසවිතායා</b>ති විවිධං විසෙසං සවති ජනෙති පවත්තෙතීති විසවී, විවිධං සවනං වා අස්ස අත්ථීති විසවී, තස්ස භාවො විසවිතා। තස්සා විසවිතාය, ඉද්ධියා විවිධවිසෙසපවත්තනභාවායාති අත්ථො। <b>ඉද්ධිවසීභාවායා</b>ති ඉද්ධියා ඉස්සරභාවාය। <b>ඉද්ධිවෙසාරජ්ජායා</b>ති ඉද්ධිවිසාරදභාවාය। <b>ඉද්ධිපාදා</b> ඤාණකථායං වුත්තත්ථා।
bod:<b>ඡන්දං</b> <pb M=2.266/> <b>චෙ භික්ඛු නිස්සායා</b>ති යදි භික්ඛු ඡන්දං නිස්සාය ඡන්දං අධිපතිං කරිත්වා। <b>ලභති සමාධි</b>න්ති සමාධිං පටිලභති නිබ්බත්තෙති। සෙසෙසුපි එසෙව නයො। තත්ථ ඡන්දවීරියචිත්තවීමංසා චත්තාරි පදානි, තංසම්පයුත්තා චත්තාරො සමාධී චත්තාරි පදානීති එවං අට්ඨ පදානි। යස්මා පන ඉද්ධිමුප්පාදෙතුකාමතාඡන්දො සමාධිනා එකතො නියුත්තොව ඉද්ධිලාභාය සංවත්තති, තථා වීරියාදයො, තස්මා ඉමානි අට්ඨ පදානි වුත්තානීති වෙදිතබ්බානි।
bod:යං තං භගවතා අභිඤ්ඤා උප්පාදෙතුකාමස්ස යොගිනො කත්තබ්බයොගවිධිං දස්සෙන්තෙන “සො එවං සමාහිතෙ චිත්තෙ පරිසුද්ධෙ පරියොදාතෙ අනඞ්ගණෙ විගතූපක්කිලෙසෙ මුදුභූතෙ කම්මනියෙ ඨිතෙ ආනෙඤ්ජප්පත්තෙ”ති <pb P=3.656/> (දී॰ නි॰ 1.238) චිත්තස්ස ආනෙඤ්ජං වුත්තං, තං ථෙරො සොළසධා දස්සෙන්තො <b>සොළසමූලානී</b>තිආදිමාහ। තත්ථ <b>අනොනත</b>න්ති කොසජ්ජවසෙන අනොනතං, අසල්ලීනන්ති අත්ථො। <b>අනුන්නත</b>න්ති උද්ධච්චවසෙන උද්ධං න ආරුළ්හං, අනුද්ධතන්ති අත්ථො। <b>අනභිනත</b>න්ති ලොභවසෙන න අභිනතං, අනල්ලීනන්ති අත්ථො। අභිකාමතාය නතං අභිනතන්ති, ඉදං තාදිසං න හොතීති වුත්තං හොති। <b>රාගෙ</b>ති සඞ්ඛාරවත්ථුකෙන ලොභෙන। <b>අනපනත</b>න්ති දොසවසෙන න අපනතං, න <pb V=2.246/> ඝට්ටනන්ති අත්ථො। “නතං නතී”ති අත්ථතො එකං। අපගතනතන්ති අපනතං, ඉදං තාදිසං න හොතීති වුත්තං හොති। <b>අනිස්සිත</b>න්ති අනත්තතො දිට්ඨත්තා දිට්ඨිවසෙන “අත්තා”ති වා “අත්තනිය”න්ති වා කිඤ්චි න නිස්සිතං। <b>අප්පටිබද්ධ</b>න්ති පච්චුපකාරාසාවසෙන නප්පටිබද්ධං। <b>ඡන්දරාගෙ</b>ති සත්තවත්ථුකෙන ලොභෙන। <b>විප්පමුත්ත</b>න්ති වික්ඛම්භනවිමුත්තිවසෙන කාමරාගතො විප්පමුත්තං। අථ වා පඤ්චවිමුත්තිවසෙන කාමරාගතො විප්පමුත්තං। අථ වා පඤ්චවිමුත්තිවසෙන තතො තතො පටිපක්ඛතො විප්පමුත්තං। ඉදං පුථුජ්ජනසෙඛාසෙඛානම්පි අභිඤ්ඤාය උප්පාදනතො නිරොධසමාපත්තිඤාණෙ “සොළසහි ඤාණචරියාහී”ති (පටි॰ ම॰ 1.84) වුත්තනයෙන උක්කට්ඨපරිච්ඡෙදෙන වුත්තං, යථාලාභවසෙන පන ගහෙතබ්බං। <b>කාමරාගෙ</b>ති මෙථුනරාගෙන। <b>විසඤ්ඤුත්ත</b>න්ති වික්ඛම්භනතො සෙසකිලෙසෙහි විසංයුත්තං, උක්කට්ඨනයෙන සමුච්ඡෙදතො වා විප්පයුත්තං। <b>කිලෙසෙ</b>ති සෙසකිලෙසෙන। <b>විමරියාදිකත</b>න්ති වික්ඛම්භිතබ්බමරියාදවසෙන විගතකිලෙසමරියාදං කතං, තෙන තෙන <pb M=2.267/> මග්ගෙන පහාතබ්බමරියාදවසෙන වා විගතකිලෙසමරියාදං කතං। <b>කිලෙසමරියාදෙ</b>ති තෙන තෙන පහීනෙන කිලෙසමරියාදෙන। ලිඞ්ගවිපල්ලාසො චෙත්ථ දට්ඨබ්බො। <b>එකත්තගත</b>න්ති එකාරම්මණගතං। <b>නානත්තකිලෙසෙහී</b>ති නානාරම්මණෙ පවත්තමානෙහි කිලෙසෙහි। ඉදං ආරම්මණමපෙක්ඛිත්වා වුත්තං, “අනොනත”න්තිආදි පන කිලෙසෙ එව අපෙක්ඛිත්වා। <b>ඔභාසගත</b>න්ති පඤ්ඤාය විසදප්පවත්තිවසෙන පඤ්ඤොභාසං ගතං। <b>අවිජ්ජන්ධකාරෙ</b>ති බලවඅවිජ්ජාය। චතස්සො ච භූමියො සොළස ච මූලානි ඉද්ධියා පුබ්බභාගවසෙන වුත්තානි, චත්තාරො ච පාදා අට්ඨ ච පදානි පුබ්බභාගවසෙන ච සම්පයොගවසෙන ච වුත්තානීති।
bod:10:එවං ඉද්ධියා භූමිපාදපදමූලභූතෙ ධම්මෙ දස්සෙත්වා ඉදානි තා ඉද්ධියො දස්සෙන්තො <b>කතමා අධිට්ඨානා ඉද්ධී</b>තිආදිමාහ। තත්ථ උද්දෙසපදානං අත්ථො ඉද්ධිවිධඤාණනිද්දෙසෙ වුත්තොයෙව। <b>ඉධ භික්ඛූ</b>ති ඉමස්මිං සාසනෙ භික්ඛු। තෙන සබ්බපකාරවසෙන ඉද්ධිවිධකාරකස්ස අඤ්ඤත්ථ අභාවං දීපෙති। ඉමෙසං ද්වින්නං පදානං නිද්දෙසො හෙට්ඨා වුත්තත්ථො। තෙනෙව ච ඉද්ධියා භූමිපාදපදමූලභූතෙහි <pb P=3.657/> ධම්මෙහි සමන්නාගතො විසුද්ධිමග්ගෙ (විසුද්ධි॰ 2.365-366) වුත්තෙහි චුද්දසහි පන්නරසහි වා ආකාරෙහි පරිදමිතචිත්තතා ච ඡන්දාදිඑකෙකාධිපතිසමාපජ්ජනවසෙන ආවජ්ජනාදිවසීභාවවසෙන ච මුදුකම්මඤ්ඤකතචිත්තතා ච වුත්තා හොති। බලවපුබ්බයොගසම්පන්නො පුබ්බයොගසම්පත්තියා අරහත්තපටිලාභෙනෙව පටිලද්ධාභිඤ්ඤාදිගුණො භික්ඛු භූමිආදීහි ධම්මෙහි සමන්නාගතො හොතීති කත්වා සොපි වුත්තොව හොති।
bod:<b>බහුකං ආවජ්ජතී</b>ති පථවීකසිණාරම්මණං අභිඤ්ඤාපාදකං චතුත්ථජ්ඣානං සමාපජ්ජිත්වා වුට්ඨාය සචෙ සතං ඉච්ඡති, “සතං හොමි, සතං හොමී”ති පරිකම්මකරණවසෙන ආවජ්ජති। <b>ආවජ්ජිත්වා</b> <pb V=2.247/> <b>ඤාණෙන අධිට්ඨාතී</b>ති එවං පරිකම්මං කත්වා අභිඤ්ඤාඤාණෙන අධිට්ඨාති। එත්ථ පරිකම්මං කත්වා පුන පාදකජ්ඣානසමාපජ්ජනං න වුත්තං। කිඤ්චාපි න වුත්තං, අථ ඛො අට්ඨකථායං (විසුද්ධි॰ 2.386) <b>“ආවජ්ජතී</b>ති පරිකම්මවසෙනෙව වුත්තං, <b>ආවජ්ජිත්වා ඤාණෙන අධිට්ඨාතී</b>ති අභිඤ්ඤාඤාණවසෙන වුත්තං, තස්මා බහුකං ආවජ්ජති, තතො තෙසං පරිකම්මචිත්තානං අවසානෙ සමාපජ්ජති, සමාපත්තිතො වුට්ඨහිත්වා පුන ‘බහුකො <pb M=2.268/> හොමී’ති ආවජ්ජිත්වා තතො පරං පවත්තානං තිණ්ණං චතුන්නං වා පුබ්බභාගචිත්තානං අනන්තරා උප්පන්නෙන සන්නිට්ඨාපනවසෙන අධිට්ඨානන්ති ලද්ධනාමෙන එකෙනෙව අභිඤ්ඤාඤාණෙන අධිට්ඨාතීති එවමෙත්ථ අත්ථො දට්ඨබ්බො”ති වුත්තත්තා එවමෙව දට්ඨබ්බං। යථා “භුඤ්ජිත්වා සයතී”ති වුත්තෙ පානීයං අපිවිත්වා හත්ථධොවනාදීනි අකත්වා භුත්තානන්තරමෙව සයතීති අත්ථො න හොතීති අන්තරා සන්තෙසුපි අඤ්ඤෙසු කිච්චෙසු “භුත්වා සයතී”ති වුච්චති, එවමිධාපීති දට්ඨබ්බං। පඨමං පාදකජ්ඣානසමාපජ්ජනම්පි හි පාළියං අවුත්තමෙවාති। තෙන පන අධිට්ඨානඤාණෙන සහෙව සතං හොති। සහස්සෙපි සතසහස්සෙපි එසෙව නයො। සචෙ එවං න ඉජ්ඣති, පුන පරිකම්මං කත්වා දුතියම්පි සමාපජ්ජිත්වා වුට්ඨාය අධිට්ඨාතබ්බං। සංයුත්තට්ඨකථායඤ්හි “එකවාරං ද්විවාරං සමාපජ්ජිතුං වට්ටතී”ති වුත්තං। තත්ථ පාදකජ්ඣානචිත්තං නිමිත්තාරම්මණං, පරිකම්මචිත්තානි සතාරම්මණානි වා සහස්සාරම්මණානි වා। තානි ච ඛො වණ්ණවසෙන, න පණ්ණත්තිවසෙන। අධිට්ඨානචිත්තම්පි තථෙව සතාරම්මණං වා සහස්සාරම්මණං වා। තං පුබ්බෙ වුත්තඅප්පනාචිත්තමිව ගොත්රභුඅනන්තරං එකමෙව උප්පජ්ජති රූපාවචරචතුත්ථජ්ඣානිකං।
bod:<b>යථායස්මා චූළපන්ථකො එකොපි හුත්වා බහුධා හොතී</b>ති බහුධාභාවස්ස කායසක්ඛිදස්සනත්ථං වුත්තං। වත්තමානවචනං පනෙත්ථ ථෙරස්ස තථාකරණපකතිකත්තා තස්ස ධරමානකාලත්තා ච කතන්ති <pb P=3.658/> වෙදිතබ්බං। <b>එකො හොතී</b>ති වාරෙපි එසෙව නයො।
bod:තත්රිදං වත්ථු (විසුද්ධි॰ 2.386) – තෙ ද්වෙ භාතරො කිර ථෙරා පන්ථෙ ජාතත්තා “පන්ථකා”ති නාමං ලභිංසු। තෙසු ජෙට්ඨො මහාපන්ථකො පබ්බජිත්වා සහ පටිසම්භිදාහි අරහත්තං පාපුණි। සො අරහා හුත්වා චූළපන්ථකං පබ්බාජෙත්වා –
gax:“පදුමං යථා කොකනදං සුගන්ධං, පාතො සියා ඵුල්ලමවීතගන්ධං।
gae:අඞ්ගීරසං පස්ස විරොචමානං, තපන්තමාදිච්චමිවන්තලික්ඛෙ”ති॥ (අ॰ නි॰ 5.195; සං॰ නි॰ 1.123) –
uni:ඉමං <pb V=2.248/> <pb M=2.269/> ගාථං අදාසි। සො තං චතූහි මාසෙහි පගුණං කාතුං නාසක්ඛි। අථ නං ථෙරො “අභබ්බො ත්වං ඉමස්මිං සාසනෙ, නික්ඛම ඉතො”ති ආහ। තස්මිඤ්ච කාලෙ ථෙරො භත්තුද්දෙසකො හොති। ජීවකො කොමාරභච්චො බහුං මාලාගන්ධවිලෙපනං ආදාය අත්තනො අම්බවනං ගන්ත්වා සත්ථාරං පූජෙත්වා ධම්මං සුත්වා දසබලං වන්දිත්වා ථෙරං උපසඞ්කමිත්වා “ස්වෙ, භන්තෙ, බුද්ධප්පමුඛානි පඤ්ච භික්ඛුසතානි ආදාය අම්හාකං නිවෙසනෙ භික්ඛං ගණ්හථා”ති ආහ। ථෙරොපි “ඨපෙත්වා චූළපන්ථකං සෙසානං අධිවාසෙමී”ති ආහ। තං සුත්වා චූළපන්ථකො භිය්යොසො මත්තාය දොමනස්සප්පත්තො හුත්වා පුනදිවසෙ පාතොව විහාරා නික්ඛමිත්වා සාසනෙ සාපෙක්ඛතාය විහාරද්වාරකොට්ඨකෙ රොදමානො අට්ඨාසි।
bod:භගවා තස්ස උපනිස්සයං දිස්වා තං උපසඞ්කමිත්වා “කස්මා රොදසී”ති ආහ। සො තං පවත්තිං ආචික්ඛි। භගවා “න සජ්ඣායං කාතුං අසක්කොන්තො මම සාසනෙ අභබ්බො නාම හොති, මා සොචි, පන්ථකා”ති චක්කචිත්තතලෙන පාණිනා තස්ස සීසං පරාමසිත්වා තං බාහායං ගහෙත්වා විහාරං පවිසිත්වා ගන්ධකුටිපමුඛෙ නිසීදාපෙත්වා ඉද්ධියා අභිසඞ්ඛතං පරිසුද්ධං පිලොතිකඛණ්ඩං “ඉමං පිලොතිකං ‘රජොහරණං රජොහරණ’න්ති හත්ථෙන පරිමජ්ජන්තො නිසීද, පන්ථකා”ති වත්වා තස්ස පිලොතිකඛණ්ඩං දත්වා කාලෙ ආරොචිතෙ භික්ඛුසඞ්ඝපරිවුතො ජීවකස්ස ගෙහං ගන්ත්වා පඤ්ඤත්තාසනෙ නිසීදි। තස්ස තං පිලොතිකඛණ්ඩං තථාපරිමජ්ජන්තස්ස කිලිට්ඨං හුත්වා කමෙන කාළවණ්ණං අහොසි। සො “ඉදං පරිසුද්ධං පිලොතිකඛණ්ඩං, නත්ථෙත්ථ දොසො, අත්තභාවං නිස්සාය පනායං දොසො”ති සඤ්ඤං පටිලභිත්වා පඤ්චසු ඛන්ධෙසු ඤාණං ඔතාරෙත්වා විපස්සනං වඩ්ඪෙසි। අථස්ස භගවා ඔභාසං විස්සජ්ජෙත්වා පුරතො නිසින්නො විය පඤ්ඤායමානරූපො හුත්වා ඉමා ඔභාසගාථා අභාසි –
gax:“රාගො <pb P=3.659/> රජො න ච පන රෙණු වුච්චති, රාගස්සෙතං අධිවචනං රජොති।
gae:එතං රජං විප්පජහිත්ව භික්ඛවො, විහරන්ති තෙ විගතරජස්ස සාසනෙ॥
gae:“දොසො…පෙ॰… සාසනෙ॥
gax:“මොහො <pb M=2.270/> රජො න ච පන රෙණු වුච්චති, මොහස්සෙතං අධිවචනං රජොති।
gae:එතං රජං විප්පජහිත්ව භික්ඛවො, විහරන්ති තෙ විගතරජස්ස සාසනෙ॥ (මහානි॰ 209)।
gax:“අධිචෙතසො <pb V=2.249/> අප්පමජ්ජතො, මුනිනො මොනපථෙසු සික්ඛතො।
gae:සොකා න භවන්ති තාදිනො, උපසන්තස්ස සදා සතීමතො”ති॥ (උදා॰ 37)।
bod:ගාථාපරියොසානෙ ථෙරො සහ පටිසම්භිදාහි අරහත්තං පාපුණි। සො මනොමයජ්ඣානලාභී හුත්වා එකො හුත්වා බහුධා, බහුධා හුත්වා එකො භවිතුං සමත්ථො අහොසි। අරහත්තමග්ගෙනෙවස්ස තීණි පිටකානි ඡ ච අභිඤ්ඤා ආගමිංසු।
bod:ජීවකොපි ඛො දසබලස්ස දක්ඛිණොදකං උපනාමෙසි। සත්ථා පත්තං හත්ථෙන පිදහිත්වා “කිං භන්තෙ”ති පුට්ඨො “විහාරෙ එකො භික්ඛු අත්ථි, ජීවකා”ති ආහ। සො පුරිසං පෙසෙසි “ගච්ඡ අය්යං ගහෙත්වා සීඝං එහී”ති। චූළපන්ථකත්ථෙරො තස්ස පුරිසස්ස පුරෙ ආගමනායෙව භාතරං අත්තනො පත්තවිසෙසං ඤාපෙතුකාමො භික්ඛුසහස්සං නිම්මිනිත්වා එකම්පි එකෙන අසදිසං, එකස්සාපි ච චීවරවිචාරණාදිසාමණකකම්මං අඤ්ඤෙන අසදිසං අකාසි। පුරිසො ගන්ත්වා විහාරෙ බහූ භික්ඛූ දිස්වා පච්චාගන්ත්වා “බහූ, භන්තෙ, විහාරෙ භික්ඛූ, පක්කොසිතබ්බං අය්යං න පස්සාමී”ති ජීවකස්ස කථෙසි। ජීවකො සත්ථාරං පුච්ඡිත්වා තස්ස නාමං වත්වා පුන තං පෙසෙසි। සො ගන්ත්වා “චූළපන්ථකො නාම කතරො භන්තෙ”ති පුච්ඡි। “අහං චූළපන්ථකො, අහං චූළපන්ථකො”ති සකිංයෙව මුඛසහස්සං කථෙසි। සො පුන ගන්ත්වා “සබ්බෙපි කිර චූළපන්ථකා, අහං පක්කොසිතබ්බං න ජානාමී”ති ආහ। ජීවකො පටිවිද්ධසච්චතාය “ඉද්ධිමා භික්ඛූ”ති නයතො අඤ්ඤාසි। භගවා ආහ – “ගච්ඡ, යං පඨමං පස්සසි, තං චීවරකණ්ණෙ ගහෙත්වා සත්ථා තං ආමන්තෙතීති වත්වා ආනෙහී”ති। සො ගන්ත්වා තථා අකාසි। තාවදෙව සබ්බෙපි නිම්මිතා අන්තරධායිංසු। ථෙරො තං උය්යොජෙත්වා මුඛධොවනාදිසරීරකිච්චං නිට්ඨපෙත්වා පඨමතරං ගන්ත්වා පඤ්ඤත්තාසනෙ <pb M=2.271/> නිසීදි। තස්මිං ඛණෙ සත්ථා දක්ඛිණොදකං ගණ්හිත්වා භත්තකිච්චං කත්වා චූළපන්ථකත්ථෙරෙනෙව භත්තානුමොදනං ධම්මකථං <pb P=3.660/> කථාපෙසි। ථෙරො දීඝමජ්ඣිමාගමප්පමාණං ධම්මකථං කථෙසීති।
bod:අඤ්ඤෙ භික්ඛූ අධිට්ඨානෙන මනොමයං කායං අභිනිම්මිනිත්වා තයො වා චත්තාරො වා අභිනිම්මිනන්ති, බහුකෙ එකසදිසෙයෙව ච කත්වා නිම්මිනන්ති එකවිධමෙව කම්මං කුරුමානෙ। චූළපන්ථකත්ථෙරො පන එකාවජ්ජනෙනෙව භික්ඛුසහස්සං මාපෙසි। ද්වෙපි ජනෙ න එකසදිසෙ අකාසි, න එකවිධං කම්මං කුරුමානෙ। තස්මා මනොමයං කායං අභිනිම්මිනන්තානං අග්ගො නාම ජාතො। අඤ්ඤෙ පන බහූ අනියමෙත්වා නිම්මිතා ඉද්ධිමතා සදිසාව හොන්ති। ඨානනිසජ්ජාදීසු <pb V=2.250/> ච භාසිතතුණ්හීභාවාදීසු ච යං යං ඉද්ධිමා කරොති, තං තදෙව කරොන්ති। සචෙ පන නානාවණ්ණං කාතුකාමො හොති කෙචි පඨමවයෙ කෙචි මජ්ඣිමවයෙ කෙචි පච්ඡිමවයෙ, තථා දීඝකෙසෙ උපඩ්ඪමුණ්ඩෙ මුණ්ඩෙ මිස්සකකෙසෙ උපඩ්ඪරත්තචීවරෙ පණ්ඩුකචීවරෙ පදභාණධම්මකථාසරභඤ්ඤපඤ්හාපුච්ඡනපඤ්හාවිසජ්ජනරජනපචනචීවරසිබ්බනධොවනාදීනි කරොන්තෙ අපරෙපි වා නානප්පකාරකෙ කාතුකාමො හොති, තෙන පාදකජ්ඣානතො වුට්ඨාය “එත්තකා භික්ඛූ පඨමවයා හොන්තූ”තිආදිනා නයෙන පරිකම්මං කත්වා පුන සමාපජ්ජිත්වා වුට්ඨාය අධිට්ඨාතබ්බං, අධිට්ඨානචිත්තෙන සද්ධිං ඉච්ඡිතිච්ඡිතප්පකාරායෙව හොන්තීති। එසෙව නයො <b>බහුධාපි හුත්වා එකො හොතී</b>තිආදීසු।
bod:අයං පන විසෙසො – <b>පකතියා බහුකො</b>ති නිම්මිතකාලබ්භන්තරෙ නිම්මිතපකතියා බහුකො। ඉමිනා ච භික්ඛුනා එවං බහුභාවං නිම්මිනිත්වා පුන “එකොව හුත්වා චඞ්කමිස්සාමි, සජ්ඣායං කරිස්සාමි, පඤ්හං පුච්ඡිස්සාමී”ති චින්තෙත්වා වා, “අයං විහාරො අප්පභික්ඛුකො, සචෙ කෙචි ආගමිස්සන්ති ‘කුතො ඉමෙ එත්තකා එකසදිසා භික්ඛූ, අද්ධා ථෙරස්ස එස ආනුභාවො’ති මං ජානිස්සන්තී”ති අප්පිච්ඡතාය වා අන්තරාව “එකො හොමී”ති ඉච්ඡන්තෙන පාදකජ්ඣානං සමාපජ්ජිත්වා වුට්ඨාය “එකො හොමී”ති පරිකම්මං කත්වා පුන සමාපජ්ජිත්වා වුට්ඨාය “එකො හොමී”ති අධිට්ඨාතබ්බං। අධිට්ඨානචිත්තෙන සද්ධිංයෙව එකො හොති। එවං අකරොන්තො පන යථාපරිච්ඡින්නකාලවසෙන සයමෙව එකො හොති।
bod:11:<b>ආවිභාව</b>න්ති පදං <pb M=2.272/> නික්ඛිපිත්වා <b>කෙනචි අනාවටං හොතී</b>ති වුත්තත්තා කෙනචි අනාවටපදෙන ආවිභාවපදස්ස පාකටභාවත්ථො වුත්තො। “හොතී”ති පදෙන “කරොතී”ති පාඨසෙසො වුත්තො හොති। පාකටං හොන්තඤ්හි ආවිභාවෙ කතෙ හොති। <b>කෙනචි අනාවට</b>න්ති කුට්ටාදිනා යෙන කෙනචි අනාවටං ආවරණවිරහිතං। <b>අප්පටිච්ඡන්න</b>න්ති උපරිතො අච්ඡාදිතං। තදෙව අනාවටත්තා <b>විවටං</b>। අප්පටිච්ඡන්නත්තා <b>පාකටං। තිරොභාව</b>න්ති <pb P=3.661/> අන්තරිතභාවං කරොති। ආවටංයෙව තෙන ආවරණෙන <b>පිහිතං</b>। පටිච්ඡන්නංයෙව තෙන පටිච්ඡාදනෙන <b>පටිකුජ්ජිතං</b>।
bod:<b>ආකාසකසිණසමාපත්තියා</b>ති පරිච්ඡෙදාකාසකසිණෙ උප්පාදිතාය චතුත්ථජ්ඣානසමාපත්තියා। <b>ලාභී</b>ති ලාභො අස්ස අත්ථීති ලාභී। <b>අපරික්ඛිත්තෙ</b>ති කෙනචි සමන්තතො අපරික්ඛිත්තෙ පදෙසෙ। ඉධ ආකාසකසිණස්සෙව වුත්තත්තා තත්ථ භාවිතමෙව ඣානං ආකාසකරණස්ස පච්චයො හොති, න අඤ්ඤන්ති දට්ඨබ්බං। උපරිආපොකසිණාදීසුපි තදාරම්මණමෙව ඣානං දට්ඨබ්බං, න අඤ්ඤං <pb V=2.251/>। <b>පථවිං ආවජ්ජති, උදකං ආවජ්ජති, ආකාසං ආවජ්ජතී</b>ති පකතිපථවීඋදකආකාසෙ ආවජ්ජති। <b>අන්තලික්ඛෙ</b>ති තස්ස ආකාසස්ස පථවිතො දූරාකාසභාවං දීපෙති।
bod:12:චන්දිමසූරියපරිමජ්ජනෙ කසිණනියමං අකත්වා “ඉද්ධිමා චෙතොවසිප්පත්තො”ති අවිසෙසෙන වුත්තත්තා නත්ථෙත්ථ කසිණසමාපත්තිනියමොති වෙදිතබ්බං। <b>නිසින්නකො වා නිපන්නකො වා</b>ති නිසින්නො වා නිපන්නො වා। ඉමෙහෙව ඉතරඉරියාපථද්වයම්පි වුත්තමෙව හොති। <b>හත්ථපාසෙ හොතූ</b>ති හත්ථසමීපෙ හොතු। හත්ථපස්සෙ හොතූතිපි පාඨො। ඉදං තථා කාතුකාමස්ස වසෙන වුත්තං। අයං පන තත්ථ ගන්ත්වාපි හත්ථං වඩ්ඪෙත්වාපි ආමසති। <b>ආමසතී</b>ති ඊසකං ඵුසති। <b>පරාමසතී</b>ති බාළ්හං ඵුසති। <b>පරිමජ්ජතී</b>ති සමන්තතො ඵුසති। <b>රූපගත</b>න්ති හත්ථපාසෙ ඨිතරූපමෙව।
bod:<b>දූරෙපි සන්තිකෙ අධිට්ඨාතී</b>ති පාදකජ්ඣානතො වුට්ඨාය දූරෙ දෙවලොකං වා බ්රහ්මලොකං වා ආවජ්ජති “සන්තිකෙ හොතූ”ති। ආවජ්ජිත්වා පරිකම්මං කත්වා පුන සමාපජ්ජිත්වා වුට්ඨාය ඤාණෙන අධිට්ඨාති “සන්තිකෙ හොතූ”ති। සන්තිකෙ හොති। එස නයො සෙසපදෙසුපි। බ්රහ්මලොකං <pb M=2.273/> පන ගන්තුකාමස්ස දූරස්ස සන්තිකකරණං වත්වා බ්රහ්මලොකගමනස්ස අනුපකාරම්පි ඉමාය ඉද්ධියා ඉජ්ඣමානවිසෙසං දස්සෙන්තො <b>සන්තිකෙපී</b>තිආදිමාහ। තත්ථ න කෙවලං ථොකකරණබහුකරණමෙව, “අමධුරං මධුර”න්තිආදීසුපි යං යං ඉච්ඡති, තං සබ්බං ඉද්ධිමතො ඉජ්ඣති। අපරො නයො – <b>දූරෙපි සන්තිකෙ අධිට්ඨාතී</b>ති දූරෙ බ්රහ්මලොකං වා මනුස්සලොකස්ස සන්තිකෙ අධිට්ඨාති। <b>සන්තිකෙපි දූරෙ අධිට්ඨාතී</b>ති සන්තිකෙ මනුස්සලොකං වා දූරෙ බ්රහ්මලොකෙ අධිට්ඨාති। <b>බහුකම්පි ථොකං අධිට්ඨාතී</b>ති සචෙ බ්රහ්මානො බහූ සන්නිපතිතා හොන්ති, මහාඅත්තභාවත්තා දස්සනූපචාරං සවනූපචාරං පජහන්ති, දස්සනූපචාරෙ ච සවනූපචාරෙ ච එකජ්ඣං සඞ්ඛිපිත්වා බහුකම්පි ථොකන්ති අධිට්ඨාති। <b>ථොකම්පි බහුකං අධිට්ඨාතී</b>ති සචෙ මහාපරිවාරෙන <pb P=3.662/> ගන්තුකාමො හොති, එකකත්තා ථොකං අත්තානං බහුකං අධිට්ඨහිත්වා මහාපරිවාරො ගච්ඡතීති එවමෙත්ථ අත්ථො දට්ඨබ්බො। එවං සති චතුබ්බිධම්පි තං බ්රහ්මලොකගමනෙ උපකාරො හොති।
bod:<b>දිබ්බෙන චක්ඛුනා තස්ස බ්රහ්මුනො රූපං පස්සතී</b>ති ඉධ ඨිතො ආලොකං වඩ්ඪෙත්වා යස්ස බ්රහ්මුනො රූපං දට්ඨුකාමො, දිබ්බෙන චක්ඛුනා තස්ස බ්රහ්මුනො රූපං පස්සති। ඉධෙව ඨිතො දිබ්බාය සොතධාතුයා තස්ස බ්රහ්මුනො භාසමානස්ස සද්දං සුණාති। චෙතොපරියඤාණෙන තස්ස බ්රහ්මුනො චිත්තං පජානාති। <b>දිස්සමානෙනා</b>ති චක්ඛුනා පෙක්ඛියමානෙන। <b>කායවසෙන චිත්තං පරිණාමෙතී</b>ති රූපකායස්ස වසෙන චිත්තං පරිණාමෙති। පාදකජ්ඣානචිත්තං ගහෙත්වා කායෙ ආරොපෙති, කායානුගතිකං කරොති දන්ධගමනං। කායගමනඤ්හි දන්ධං හොති। <b>අධිට්ඨාතී</b>ති තස්සෙව වෙවචනං, සන්නිට්ඨාපෙතීති <pb V=2.252/> අත්ථො। <b>සුඛසඤ්ඤඤ්ච ලහුසඤ්ඤඤ්ච ඔක්කමිත්වා</b>ති පාදකජ්ඣානාරම්මණෙන ඉද්ධිචිත්තෙන සහජාතං සුඛසඤ්ඤඤ්ච ලහුසඤ්ඤඤ්ච ඔක්කමිත්වා පවිසිත්වා ඵුසිත්වා පාපුණිත්වා। සුඛසඤ්ඤා ච නාම උපෙක්ඛාසම්පයුත්තසඤ්ඤා। උපෙක්ඛා හි සන්තං සුඛන්ති වුත්තා, සායෙව සඤ්ඤා නීවරණෙහි චෙව විතක්කාදිපච්චනීකෙහි ච විමුත්තත්තා ලහුසඤ්ඤාතිපි වෙදිතබ්බා। තං ඔක්කන්තස්ස පනස්ස කරජකායොපි තූලපිචු විය සල්ලහුකො හොති। සො එවං වාතක්ඛිත්තතූලපිචුනා විය සල්ලහුකෙන දිස්සමානෙන කායෙන බ්රහ්මලොකං ගච්ඡති। එවං ගච්ඡන්තො ච සචෙ ඉච්ඡති, පථවීකසිණවසෙන ආකාසෙ මග්ගං නිම්මිනිත්වා පදසා ගච්ඡති। සචෙ ඉච්ඡති, ආකාසෙ පථවීකසිණවසෙනෙව <pb M=2.274/> පදෙ පදෙ පදුමං නිම්මිනිත්වා පදුමෙ පදුමෙ පදං නික්ඛිපන්තො පදසා ගච්ඡති। සචෙ ඉච්ඡති, වායොකසිණවසෙන වාතං අධිට්ඨහිත්වා තූලපිචු විය වායුනා ගච්ඡති। අපිච ගන්තුකාමතාව එත්ථ පමාණං। සති හි ගන්තුකාමතාය එවංකතචිත්තාධිට්ඨානො අධිට්ඨානවෙගක්ඛිත්තොව සො ජියාවෙගක්ඛිත්තො සරො විය දිස්සමානො ගච්ඡති।
bod:<b>චිත්තවසෙන කායං පරිණාමෙතී</b>ති කරජකායං ගහෙත්වා පාදකජ්ඣානචිත්තෙ ආරොපෙති, චිත්තානුගතිකං කරොති සීඝගමනං। චිත්තගමනඤ්හි සීඝං හොති। <b>සුඛසඤ්ඤඤ්ච ලහුසඤ්ඤඤ්ච ඔක්කමිත්වා</b>ති රූපකායාරම්මණෙන ඉද්ධිචිත්තෙන සහජාතං සුඛසඤ්ඤඤ්ච ලහුසඤ්ඤඤ්ච। සෙසං වුත්තනයෙනෙව වෙදිතබ්බං। ඉදං පන චිත්තගමනමෙව හොති। එවං අදිස්සමානෙන කායෙන ගච්ඡන්තො පනායං කිං තස්සාධිට්ඨානචිත්තස්ස උප්පාදක්ඛණෙ ගච්ඡති? උදාහු ඨිතික්ඛණෙ භඞ්ගක්ඛණෙ වාති වුත්තෙ “තීසුපි ඛණෙසු ගච්ඡතී”ති ථෙරො ආහ। කිං පන සො සයං ගච්ඡති, නිම්මිතං පෙසෙතීති? යථාරුචි <pb P=3.663/> කරොති। ඉධ පනස්ස සයං ගමනමෙව ආගතං।
bod:<b>මනොමය</b>න්ති අධිට්ඨානමනෙන නිම්මිතත්තා මනොමයං। <b>සබ්බඞ්ගපච්චඞ්ග</b>න්ති සබ්බඅඞ්ගපච්චඞ්ගවන්තං। <b>අහීනින්ද්රිය</b>න්ති ඉදං චක්ඛුසොතාදීනං සණ්ඨානවසෙන වුත්තං, නිම්මිතරූපෙ පන පසාදො නාම නත්ථි। <b>සචෙ සො ඉද්ධිමා චඞ්කමති, නිම්මිතොපි තත්ථ චඞ්කමතී</b>තිආදි සබ්බං සාවකනිම්මිතං සන්ධාය වුත්තං। බුද්ධනිම්මිතා පන යං යං භගවා කරොති, තං තම්පි කරොන්ති, භගවතො චිත්තවසෙන අඤ්ඤම්පි කරොන්තීති। <b>ධූමායති පජ්ජලතී</b>ති තෙජොකසිණවසෙන। <b>ධම්මං භාසතී</b>තිආදීනි තීණි අනියමෙත්වා වුත්තානි। <b>සන්තිට්ඨතී</b>ති සඞ්ගම්ම තිට්ඨති। <b>සල්ලපතී</b>ති සඞ්ගම්ම ලපති। <b>සාකච්ඡං සමාපජ්ජතී</b>ති අඤ්ඤමඤ්ඤස්ස උත්තරපච්චුත්තරදානවසෙන සංකථං කරොති। එත්ථ ච යං සො ඉද්ධිමා ඉධෙව ඨිතො දිබ්බෙන චක්ඛුනා රූපං පස්සති, දිබ්බාය සොතධාතුයා සද්දං සුණාති, චෙතොපරියඤාණෙන චිත්තං පජානාති, යම්පි සො ඉධෙව ඨිතො තෙන බ්රහ්මුනා සද්ධිං සන්තිට්ඨති <pb V=2.253/>, සල්ලපති, සාකච්ඡං සමාපජ්ජති, යම්පිස්ස “දූරෙපි සන්තිකෙ අධිට්ඨාතී”තිආදිකං අධිට්ඨානං, යම්පි සො දිස්සමානෙන වා අදිස්සමානෙන වා කායෙන බ්රහ්මලොකං ගච්ඡති, එත්තාවතා න කායෙන <pb M=2.275/> වසං වත්තෙති। යඤ්ච ඛො “සො තස්ස බ්රහ්මුනො පුරතො රූපිං අභිනිම්මිනාතී”තිආදිනා නයෙන වුත්තවිධානං ආපජ්ජති, එත්තාවතා කායෙන වසං වත්තෙති නාම। සෙසං පන කායෙන වසවත්තනාය පුබ්බභාගදස්සනත්ථං වුත්තන්ති। අයං තාව අධිට්ඨානා ඉද්ධි।
bod:13:විකුබ්බනිද්ධිනිද්දෙසෙ සිඛිස්ස භගවතො සාවකනිදස්සනං විකුබ්බනිද්ධියා කායසක්ඛිපුග්ගලදස්සනත්ථං වුත්තං। තම්පි දස්සෙන්තො පඨමං තාව <b>බ්රහ්මලොකෙ ඨිතො සහස්සිලොකධාතුං සරෙන විඤ්ඤාපෙසී</b>ති අතිවිය අච්ඡරියඅබ්භුතභූතං සහස්සිලොකධාතුයා සද්දසවනං අධිට්ඨානිද්ධිං දස්සෙසි। ඉදානි තස්ස වත්ථුස්ස පරිදීපනත්ථමිදං වුච්චති – ඉමස්මා හි කප්පා එකතිංසෙ කප්පෙ සිඛී භගවා අනන්තරජාතියා තුසිතපුරතො චවිත්වා අරුණවතීනගරෙ අරුණවතො රඤ්ඤො පභාවතියා නාම මහෙසියා කුච්ඡිස්මිං නිබ්බත්තිත්වා පරිපක්කඤාණො මහාභිනික්ඛමනං නික්ඛමිත්වා බොධිමණ්ඩෙ සබ්බඤ්ඤුතඤ්ඤාණං පටිවිජ්ඣිත්වා පවත්තවරධම්මචක්කො අරුණවතිං නිස්සාය විහරන්තො එකදිවසං පාතොව සරීරපටිජග්ගනං කත්වා මහාභික්ඛුසඞ්ඝපරිවාරො “අරුණවතිං පිණ්ඩාය පවිසිස්සාමී”ති නික්ඛමිත්වා විහාරද්වාරකොට්ඨකසමීපෙ ඨිතො අභිභුං නාම අග්ගසාවකං ආමන්තෙසි – “අතිප්පගො ඛො, භික්ඛු, අරුණවතිං පිණ්ඩාය පවිසිතුං। යෙන අඤ්ඤතරො බ්රහ්මලොකො තෙනුපසඞ්කමිස්සාමා”ති। යථාහ <pb P=3.664/> –
ind:“අථ ඛො, භික්ඛවෙ, සිඛී භගවා අරහං සම්මාසම්බුද්ධො අභිභුං භික්ඛුං ආමන්තෙසි – ‘ආයාම, බ්රාහ්මණ, යෙන අඤ්ඤතරො බ්රහ්මලොකො, තෙනුපසඞ්කමිස්සාම යාව භත්තස්ස කාලො භවිස්සතී’ති। ‘එවං භන්තෙ’ති ඛො, භික්ඛවෙ, අභිභූ භික්ඛු සිඛිස්ස භගවතො අරහතො සම්මාසම්බුද්ධස්ස පච්චස්සොසි। අථ ඛො, භික්ඛවෙ, සිඛී ච භගවා අභිභූ ච භික්ඛු යෙන අඤ්ඤතරො බ්රහ්මලොකො, තෙනුපසඞ්කමිංසූ”ති (සං॰ නි॰ 1.185)।
bod:තත්ථ මහාබ්රහ්මා සම්මාසම්බුද්ධං දිස්වා අත්තමනො පච්චුග්ගමනං කත්වා බ්රහ්මාසනං පඤ්ඤාපෙත්වා අදාසි। ථෙරස්සාපි අනුච්ඡවිකං ආසනං පඤ්ඤාපයිංසු। නිසීදි භගවා පඤ්ඤත්තෙ ආසනෙ, ථෙරොපි අත්තනො පත්තාසනෙ නිසීදි। මහාබ්රහ්මාපි දසබලං වන්දිත්වා එකමන්තං නිසීදි। තෙනාහ – අථ ඛො, භික්ඛවෙ, සිඛී භගවා අරහං සම්මාසම්බුද්ධො අභිභුං භික්ඛුං ආමන්තෙසි <pb V=2.254/> <pb M=2.276/> – “පටිභාතු, බ්රාහ්මණ, තං බ්රහ්මුනො ච බ්රහ්මපරිසාය ච බ්රහ්මපාරිසජ්ජානඤ්ච ධම්මී කථා”ති। “එවං, භන්තෙ”ති ඛො, භික්ඛවෙ, අභිභූ භික්ඛු සිඛිස්ස භගවතො අරහතො සම්මාසම්බුද්ධස්ස පටිස්සුණිත්වා බ්රහ්මුනො ච බ්රහ්මපරිසාය ච බ්රහ්මපාරිසජ්ජානඤ්ච ධම්මකථං කථෙසි। ථෙරෙ ධම්මකථං කථෙන්තෙ බ්රහ්මානො උජ්ඣායිංසු “චිරස්සඤ්ච මයං සත්ථු බ්රහ්මලොකාගමනං ලභිම්හා, අයඤ්ච භික්ඛු ඨපෙත්වා සත්ථාරං සයං ධම්මකථං ආරභී”ති। සත්ථා තෙසං අනත්තමනභාවං ඤත්වා අභිභුං භික්ඛුං එතදවොච – “උජ්ඣායන්ති ඛො තෙ, බ්රාහ්මණ, බ්රහ්මා ච බ්රහ්මපරිසා ච බ්රහ්මපාරිසජ්ජා ච। තෙන හි, ත්වං බ්රාහ්මණ, භිය්යොසො මත්තාය සංවෙජෙහී”ති। ථෙරො සත්ථු වචනං සම්පටිච්ඡිත්වා අනෙකවිහිතං ඉද්ධිවිකුබ්බනං කත්වා සහස්සිලොකධාතුං සරෙන විඤ්ඤාපෙන්තො –
gax:“ආරම්භථ නික්කමථ, යුඤ්ජථ බුද්ධසාසනෙ।
gae:ධුනාථ මච්චුනො සෙනං, නළාගාරංව කුඤ්ජරො॥
gax:“යො ඉමස්මිං ධම්මවිනයෙ, අප්පමත්තො විහස්සති।
gae:පහාය ජාතිසංසාරං, දුක්ඛස්සන්තං කරිස්සතී”ති॥ (අ॰ නි॰ 1.185) –
uni:ඉමං ගාථාද්වයං අභාසි।
bod:කිං පන කත්වා ථෙරො සහස්සිලොකධාතුං සරෙන විඤ්ඤාපෙසීති? නීලකසිණං තාව සමාපජ්ජිත්වා වුට්ඨාය අභිඤ්ඤාඤාණෙන චක්කවාළසහස්සෙ සබ්බත්ථ අන්ධකාරං ඵරි। තතො “කිමිදං අන්ධකාර”න්ති සත්තානං ආභොගෙ උප්පන්නෙ ආලොකකසිණං සමාපජ්ජිත්වා වුට්ඨාය ආලොකං දස්සෙසි। “කිං ආලොකො අය”න්ති විචිනන්තානං අත්තානං දස්සෙසි। චක්කවාළසහස්සෙ ච දෙවමනුස්සා අඤ්ජලිං පග්ගණ්හිත්වා ථෙරංයෙව <pb P=3.665/> නමස්සමානා අට්ඨංසු। ථෙරො “මහාජනො මය්හං ධම්මං දෙසෙන්තස්ස සද්දං සුණාතූ”ති ඉමා ගාථා අභාසි। සබ්බෙ ඔසටාය පරිසාය මජ්ඣෙ නිසීදිත්වා ධම්මං දෙසෙන්තස්ස විය සද්දං අස්සොසුං। අත්ථොපි තෙසං පාකටො අහොසි। තං විඤ්ඤාපනං සන්ධාය “සරෙන විඤ්ඤාපෙසී”ති වුත්තං। තෙන කතං අනෙකවිහිතං ඉද්ධිවිකුබ්බනං සන්ධාය පුන <b>සො දිස්සමානෙනපී</b>තිආදි වුත්තං। තත්ථ <b>ධම්මං දෙසෙසී</b>ති පඨමං වුත්තප්පකාරං <pb M=2.277/> ඉද්ධිවිකුබ්බනං දස්සෙන්තො ධම්මං දෙසෙසි, තතො යථාවුත්තක්කමෙන ද්වෙ ගාථා භාසන්තො සරෙන <pb V=2.255/> විඤ්ඤාපෙසීති වෙදිතබ්බං। <b>දිස්සමානෙනපි කායෙනා</b>තිආදීසු ච ඉත්ථංභූතලක්ඛණෙ කරණවචනං, එවංභූතකායො හුත්වාති අත්ථො।
bod:ඉදානි තං වත්ථුං දස්සෙත්වා අඤ්ඤස්සාපි ඉද්ධිමතො විකුබ්බනිද්ධිකරණවිධානං දස්සෙන්තො <b>සො පකතිවණ්ණං විජහිත්වා</b>තිආදිමාහ। තත්ථ <b>සො</b>ති හෙට්ඨා වුත්තවිධානෙන මුදුකම්මඤ්ඤකතචිත්තො සො ඉද්ධිමා භික්ඛු। සචෙ විකුබ්බනිද්ධිං කාතුකාමො හොති, අත්තනො <b>පකතිවණ්ණං</b> පකතිසණ්ඨානං <b>විජහිත්වා කුමාරකවණ්ණං වා</b> දස්සෙති। කථං? පථවීකසිණාරම්මණාභිඤ්ඤාපාදකචතුත්ථජ්ඣානතො වුට්ඨාය “එවරූපො කුමාරකො හොමී”ති නිම්මිනිතබ්බං කුමාරකවණ්ණං ආවජ්ජිත්වා කතපරිකම්මාවසානෙ පුන සමාපජ්ජිත්වා වුට්ඨාය “එවරූපො නාම කුමාරකො හොමී”ති අභිඤ්ඤාඤාණෙන අධිට්ඨාති, සහ අධිට්ඨානෙන කුමාරකො හොතීති। විසුද්ධිමග්ගෙ (විසුද්ධි॰ 1.100) කසිණනිද්දෙසෙ “පථවීකසිණවසෙන එකොපි හුත්වා බහුධා හොතීතිආදිභාවො…පෙ॰… එවමාදීනි ඉජ්ඣන්තී”ති වචනෙන ඉධ පථවීකසිණාරම්මණං පාදකජ්ඣානං යුජ්ජති। තත්ථෙව පන අභිඤ්ඤානිද්දෙසෙ විකුබ්බනිද්ධියා “පථවීකසිණාදීසු අඤ්ඤතරාරම්මණතො අභිඤ්ඤාපාදකජ්ඣානතො වුට්ඨායා”ති වුත්තං, තත්ථෙව (විසුද්ධි॰ 2.398) ච “අත්තනො කුමාරකවණ්ණො ආවජ්ජිතබ්බො”ති වුත්තං, තං නාගාදිනිම්මානෙ න යුජ්ජති විය। නාගවණ්ණාදිනිම්මානෙපි එසෙව නයො।
bod:තත්ථ <b>නාගවණ්ණ</b>න්ති සප්පසණ්ඨානං। <b>සුපණ්ණවණ්ණ</b>න්ති ගරුළසණ්ඨානං। <b>ඉන්දවණ්ණ</b>න්ති සක්කසණ්ඨානං। <b>දෙවවණ්ණ</b>න්ති සෙසදෙවසණ්ඨානං। <b>සමුද්දවණ්ණං</b> පන ආපොකසිණවසෙන ඉජ්ඣති। <b>පත්ති</b>න්ති පදාතිං। <b>විවිධම්පි සෙනාබ්යූහ</b>න්ති හත්ථිආදීනං වසෙන අනෙකවිහිතං සෙනාසමූහං। විසුද්ධිමග්ගෙ පන “හත්ථිම්පි දස්සෙතීතිආදි පනෙත්ථ බහිද්ධාපි හත්ථිආදිදස්සනවසෙන වුත්තං। තත්ථ ‘හත්ථී හොමී’ති අනධිට්ඨහිත්වා ‘හත්ථී හොතූ’ති අධිට්ඨාතබ්බං। අස්සාදීසුපි එසෙව නයො”ති වුත්තං, තං “පකතිවණ්ණං විජහිත්වා”ති වුත්තමූලපදෙන <pb P=3.666/> ච විකුබ්බනිද්ධිභාවෙන ච විරුජ්ඣති। පාළියං වුත්තක්කමෙන හි පකතිවණ්ණං අවිජහිත්වා අධිට්ඨානවසෙන අඤ්ඤස්ස දස්සනං අධිට්ඨානිද්ධි නාම, පකතිවණ්ණං විජහිත්වා අධිට්ඨානවසෙන අත්තනො අඤ්ඤථාදස්සනං විකුබ්බනිද්ධි නාම।
bod:14:මනොමයිද්ධිඤාණනිද්දෙසෙ <pb M=2.278/> <b>ඉමම්හා කායා අඤ්ඤං කායං අභිනිම්මිනාතී</b>තිආදීසු ඉද්ධිමා භික්ඛු මනොමයිද්ධිං කාතුකාමො ආකාසකසිණාරම්මණපාදකජ්ඣානතො වුට්ඨාය අත්තනො රූපකායං තාව ආවජ්ජිත්වා වුත්තනයෙනෙව “සුසිරො හොතූ”ති අධිට්ඨාති, සුසිරො හොති <pb V=2.256/>। අථ තස්ස අබ්භන්තරෙ පථවීකසිණවසෙන අඤ්ඤං කායං ආවජ්ජිත්වා පරිකම්මං කත්වා වුත්තනයෙනෙව අධිට්ඨාති, තස්ස අබ්භන්තරෙ අඤ්ඤො කායො හොති। සො තං මුඛතො අබ්බූහිත්වා බහි ඨපෙති। ඉදානි තමත්ථං උපමාහි පකාසෙන්තො <b>සෙය්යථාපී</b>තිආදිමාහ। තත්ථ <b>මුඤ්ජම්හා</b>ති මුඤ්ජතිණම්හා। <b>ඊසිකං පවාහෙය්යා</b>ති කළීරං ලුඤ්චෙය්ය। <b>කොසියා</b>ති කොසකතො। <b>කරණ්ඩා</b>ති කරණ්ඩාය, පුරාණතචකඤ්චුකතොති අත්ථො। තත්ථ ච <b>උද්ධරෙය්යා</b>ති චිත්තෙනෙවස්ස උද්ධරණං වෙදිතබ්බං। අයඤ්හි අහි නාම සජාතියං ඨිතො, කට්ඨන්තරං වා රුක්ඛන්තරං වා නිස්සාය, තචතො සරීරං නික්කඩ්ඪනපයොගසඞ්ඛාතෙන ථාමෙන, සරීරං ඛාදයමානං විය පුරාණතචං ජිගුච්ඡන්තො ඉමෙහි චතූහි කාරණෙහි සයමෙව කඤ්චුකං පජහාති।
bod:එත්ථ ච යථා ඊසිකාදයො මුඤ්ජාදීහි සදිසා හොන්ති, එවමිදං මනොමයං රූපං ඉද්ධිමතා සබ්බාකාරෙහි සදිසමෙව හොතීති දස්සනත්ථං ඉමා උපමා වුත්තාති। “මනොමයෙන කායෙන, ඉද්ධියා උපසඞ්කමී”ති (ථෙරගා॰ 901) එත්ථ අභිඤ්ඤාමනෙන කතකායො මනොමයකායො නාම। “අඤ්ඤතරං මනොමයං කායං උපපජ්ජතී”ති (චූළව॰ 333) එත්ථ ඣානමනෙන නිබ්බිත්තිතකායො තෙන මනෙන කතත්තා මනොමයකායො නාම। ඉධ පන අභිඤ්ඤාමනෙන උප්පාදිතකායො තෙන මනෙන කතත්තා මනොමයකායො නාම। එවං සති අධිට්ඨානිද්ධියා විකුබ්බනිද්ධියා ච කතො මනොමයකායො නාම හොතීති චෙ? හොතියෙව। ඉධ පන තාසං විසුං විසුං විසෙසෙන විසෙසෙත්වා අධිට්ඨානිද්ධි විකුබ්බනිද්ධීති ච වුත්තත්තා අබ්භන්තරතො නිම්මානමෙව මනොමයිද්ධි නාම।
bod:15:ඤාණවිප්ඵාරිද්ධිනිද්දෙසෙ ඤාණස්ස විප්ඵාරො වෙගො අස්සා අත්ථීති <b>ඤාණවිප්ඵාරා</b>। එත්ථ ච සත්තඅනුපස්සනාවසෙනෙව ඉද්ධිං දස්සෙත්වා සෙසා යාව අරහත්තමග්ගා සඞ්ඛිත්තාති වෙදිතබ්බා।
bod:<b>ආයස්මතො</b> <pb M=2.279/> <b>බාකුලස්ස ඤාණවිප්ඵාරා ඉද්ධී</b>තිආදීසු බාකුලත්ථෙරො තාව ද්වීසු කුලෙසු වඩ්ඪිතත්තා <pb P=3.667/> එවංලද්ධනාමො පුබ්බබුද්ධෙසු කතාධිකාරො පුඤ්ඤසම්පදාය සම්පන්නො ථෙරො। සො හි මහාසම්පත්තිං අනුභවමානො දෙවමනුස්සෙසු සංසරන්තො අම්හාකං දසබලස්ස නිබ්බත්තිතො පුරෙතරමෙව කොසම්බියං සෙට්ඨිකුලෙ නිබ්බත්ති। තං ජාතකාලෙ මඞ්ගලත්ථාය මහාපරිවාරෙන යමුනං නෙත්වා සපරිවාරා ධාතී නිමුජ්ජනුම්මුජ්ජනවසෙන කීළාපෙන්තී න්හාපෙති। එකො මහාමච්ඡො “භක්ඛො මෙ අය”න්ති මඤ්ඤමානො මුඛං විවරිත්වා උපගතො। ධාතී දාරකං ඡඩ්ඩෙත්වා පලාතා। මහාමච්ඡො තං ගිලි। පුඤ්ඤවා සත්තො සයනගබ්භං පවිසිත්වා නිපන්නො විය න කිඤ්චි දුක්ඛං පාපුණි। මච්ඡො <pb V=2.257/> දාරකස්ස තෙජෙන තත්තකං ඵාලං ගිලිත්වා විය දය්හමානො වෙගෙන තිංසයොජනං ගන්ත්වා බාරාණසිවාසිනො මච්ඡබන්ධස්ස ජාලං පාවිසි। සො දාරකස්ස තෙජෙන ජාලතො නීහටමත්තොව මතො। මච්ඡබන්ධා තං සකලමෙව අන්තරකාජෙන ආදාය “සහස්සෙන දෙමා”ති නගරෙ චරන්තා අසීතිකොටිධනස්ස අපුත්තකස්ස සෙට්ඨිස්ස ඝරද්වාරං ගන්ත්වා සෙට්ඨිභරියාය එකෙන කහාපණෙන අදංසු। සා තං සයමෙව ඵලකෙ ඨපෙත්වා පිට්ඨිතො ඵාලෙන්තී මච්ඡකුච්ඡියං සුවණ්ණවණ්ණං දාරකං දිස්වා “මච්ඡකුච්ඡියං මෙ පුත්තො ලද්ධො”ති නාදං නදිත්වා දාරකං ආදාය සාමිකං උපගච්ඡි। සෙට්ඨි තාවදෙව භෙරිං චරාපෙත්වා දාරකං ආදාය රඤ්ඤො සන්තිකං ආනෙත්වා තමත්ථං ආරොචෙසි। රාජා “පුඤ්ඤවා දාරකො, පොසෙහි න”න්ති ආහ। ඉතරම්පි සෙට්ඨිකුලං තං පවත්තිං සුත්වා තත්ථ ගන්ත්වා “අම්හාකං පුත්තො”ති තං දාරකං ගණ්හිතුං විවදි। උභොපි රාජකුලං අගමංසු। රාජා “ද්වින්නම්පි අපුත්තකං කාතුං න සක්කා, ද්වින්නම්පි දායාදො හොතූ”ති ආහ। තතො පට්ඨාය ද්වෙපි කුලානි ලාභග්ගයසග්ගප්පත්තානි අහෙසුං। තස්ස ද්වීහි කුලෙහි වඩ්ඪිතත්තා “බාකුලකුමාරො”ති නාමං අකංසු। තස්ස විඤ්ඤුතං පත්තස්ස ද්වීසුපි නගරෙසු තයො තයො පාසාදෙ කාරෙත්වා නාටකානි පච්චුපට්ඨපෙසුං। එකෙකස්මිං නගරෙ චත්තාරො චත්තාරො මාසෙ වසි। තහිං එකස්මිං නගරෙ චත්තාරො මාසෙ වුට්ඨස්ස සඞ්ඝාටනාවාසු මණ්ඩපං කාරෙත්වා තත්ථ නං නාටකෙහි සද්ධිං ආරොපෙත්වා මහාසම්පත්තිං අනුභවමානං ද්වීහි මාසෙහි ඉතරං නගරං උපඩ්ඪපථං නෙන්ති। ඉතරනගරවාසිනො නාටකාපි “ද්වීහි මාසෙහි උපඩ්ඪපථං ආගතො භවිස්සතී”ති තථෙව <pb M=2.280/> පච්චුග්ගන්ත්වා ද්වීහි මාසෙහි අත්තනො නගරං ආනෙන්ති। ඉතරනාටකා මජ්ඣෙ නිවත්තිත්වා අත්තනො නගරමෙව ගච්ඡන්ති। තත්ථ චත්තාරො මාසෙ වසිත්වා තෙනෙව නියාමෙන පුන ඉතරනගරං ගච්ඡති। එවමස්ස <pb P=3.668/> සම්පත්තිං අනුභවන්තස්ස අසීති වස්සානි පරිපුණ්ණානි।
bod:තස්මිං සමයෙ අම්හාකං බොධිසත්තො සබ්බඤ්ඤුතං පාපුණිත්වා පවත්තවරධම්මචක්කො අනුක්කමෙන චාරිකං චරන්තො කොසම්බිං පාපුණි। “බාරාණසි”න්ති මජ්ඣිමභාණකා। බාකුලසෙට්ඨිපි ඛො “දසබලො ආගතො”ති සුත්වා බහුං ගන්ධමාලං ආදාය සත්ථු සන්තිකං ගන්ත්වා ධම්මකථං සුත්වා පටිලද්ධසද්ධො පබ්බජි। සො සත්තාහමෙව පුථුජ්ජනො හුත්වා අට්ඨමෙ අරුණෙ සහ පටිසම්භිදාහි අරහත්තං පාපුණි। අථස්ස ද්වීසු නගරෙසු පරිචිතමාතුගාමා අත්තනො කුලඝරානි ආගන්ත්වා තත්ථෙව වසමානා චීවරානි කරිත්වා පහිණිංසු। ථෙරො එකං අඩ්ඪමාසං කොසම්බිවාසීහි පහිතං චීවරං පරිභුඤ්ජති, එකං අඩ්ඪමාසං බාරාණසිවාසීහීති එතෙනෙව නියාමෙන ද්වීසු නගරෙසු යං යං උත්තමං, තං තං ථෙරස්සෙව ආහරීයති। පබ්බජිතස්සාපිස්ස සුඛෙනෙව අසීති වස්සානි අගමංසු। උභයත්ථාපිස්ස මුහුත්තමත්තම්පි අප්පමත්තකොපි ආබාධො න උප්පන්නපුබ්බො। සො පච්ඡිමෙ කාලෙ බාකුලසුත්තං (ම॰ නි॰ 3.209 ආදයො) කථෙත්වා පරිනිබ්බායීති <pb V=2.258/>। එවං මච්ඡකුච්ඡියං අරොගභාවො ආයස්මතො බාකුලස්ස පච්ඡිමභවිකස්ස තෙන අත්තභාවෙන පටිලභිතබ්බඅරහත්තඤාණානුභාවෙන නිබ්බත්තත්තා ඤාණවිප්ඵාරා ඉද්ධි නාම। සුචරිතකම්මඵලප්පත්තස්ස පටිසම්භිදාඤාණස්ස ආනුභාවෙනාතිපි වදන්ති।
bod:<b>සංකිච්චත්ථෙරො</b>පි (විසුද්ධි॰ 2.373) පුබ්බෙ කතපුඤ්ඤො ධම්මසෙනාපතිත්ථෙරස්ස උපට්ඨාකස්ස සාවත්ථියං අඩ්ඪකුලස්ස ධීතු කුච්ඡිස්මිං නිබ්බත්ති। සා තස්මිං කුච්ඡිගතෙ එකෙන බ්යාධිනා තං ඛණංයෙව කාලමකාසි, තස්සා සරීරෙ ඣාපියමානෙ ඨපෙත්වා ගබ්භමංසං සෙසමංසං ඣාපයි। අථස්සා ගබ්භමංසං චිතකතො ඔතාරෙත්වා ද්වීසු තීසු ඨානෙසු සූලෙහි විජ්ඣිංසු। සූලකොටි දාරකස්ස අක්ඛිකොටිං ඵුසි। එවං ගබ්භමංසං විජ්ඣිත්වා අඞ්ගාරරාසිම්හි පක්ඛිපිත්වා අඞ්ගාරෙහෙව පටිච්ඡාදෙත්වා පක්කමිංසු। ගබ්භමංසං ඣායි, අඞ්ගාරමත්ථකෙ පන සුවණ්ණබිම්බසදිසො දාරකො පදුමගබ්භෙ නිපන්නො විය අහොසි। පච්ඡිමභවිකසත්තස්ස හි සිනෙරුනා ඔත්ථරියමානස්සාපි අරහත්තං අප්පත්වා ජීවිතක්ඛයො <pb M=2.281/> නාම නත්ථි। පුනදිවසෙ “චිතකං නිබ්බාපෙස්සාමා”ති ආගතා තථා නිපන්නං දාරකං දිස්වා අච්ඡරියබ්භුතචිත්තජාතා දාරකං ආදාය නගරං ගන්ත්වා නෙමිත්තකෙ පුච්ඡිංසු। නෙමිත්තකා “සචෙ අයං දාරකො අගාරං අජ්ඣාවසිස්සති, යාව සත්තමා කුලපරිවට්ටා ඤාතකා දුග්ගතා භවිස්සන්ති। සචෙ පබ්බජිස්සති, පඤ්චහි සමණසතෙහි පරිවුතො චරිස්සතී”ති ආහංසු। අය්යකා තං දාරකං වඩ්ඪෙසි। ඤාතකාපි වඩ්ඪිතකාලෙ “අම්හාකං අය්යස්ස සන්තිකෙ පබ්බාජෙස්සාමා”ති පොසයිංසු। සො සත්තවස්සිකකාලෙ “තව කුච්ඡියා වසනකාලෙ මාතා තෙ කාලමකාසි, තස්සා සරීරෙ ඣාපියමානෙපි <pb P=3.669/> ත්වං න ඣායී”ති කුමාරකානං කථං සුත්වා “අහං කිර එවරූපා භයා මුත්තො, කිං මෙ ඝරාවාසෙන පබ්බජිස්සාමී”ති ඤාතකානං ආරොචෙසි। තෙ “සාධු, තාතා”ති තං ධම්මසෙනාපතිත්ථෙරස්ස සන්තිකං නෙත්වා “භන්තෙ, ඉමං පබ්බාජෙථා”ති අදංසු। ථෙරො තචපඤ්චකකම්මට්ඨානං දත්වා පබ්බාජෙසි। සො ඛුරග්ගෙයෙව සහ පටිසම්භිදාහි අරහත්තං පාපුණි। පරිපුණ්ණවස්සො ච උපසම්පදං ලභිත්වා දසවස්සො හුත්වා පඤ්චසතභික්ඛුපරිවාරො විචරීති। එවං වුත්තනයෙනෙව දාරුචිතකාය අරොගභාවො ආයස්මතො සංකිච්චස්ස ඤාණවිප්ඵාරා ඉද්ධි නාම।
bod:<b>භූතපාලත්ථෙරො</b>පි (විසුද්ධි॰ 2.373) පුබ්බහෙතුසම්පන්නො। තස්ස පිතා රාජගහෙ දලිද්දමනුස්සො। සො තං දාරකං ගහෙත්වා දාරූනං අත්ථාය සකටෙන අටවිං ගන්ත්වා දාරුභාරං කත්වා සායං නගරද්වාරසමීපං පත්තො। අථස්ස ගොණා යුගං ඔස්සජිත්වා නගරං පවිසිංසු। සො සකටමූලෙ පුත්තකං නිසීදාපෙත්වා ගොණානං අනුපදං ගච්ඡන්තො නගරමෙව පාවිසි। තස්ස අනික්ඛන්තස්සෙව <pb V=2.259/> ද්වාරං පිදහි। දාරකො සකලරත්තිං සකටස්ස හෙට්ඨා නිපජ්ජිත්වා නිද්දං ඔක්කමි। රාජගහං පකතියාපි අමනුස්සබහුලං, ඉදං පන සුසානසමීපට්ඨානං। න ච කොචි යක්ඛො තස්ස පච්ඡිමභවිකස්ස දාරකස්ස උපද්දවං කාතුමසක්ඛි। සො අපරෙන සමයෙන පබ්බජිත්වා අරහත්තං පාපුණිත්වා භූතපාලත්ථෙරො නාම අහොසීති। එවං වාළයක්ඛානුචරිතෙපි පදෙසෙ වුත්තනයෙනෙව අරොගභාවො ආයස්මතො භූතපාලස්ස ඤාණවිප්ඵාරා ඉද්ධි නාම।
bod:16:සමාධිවිප්ඵාරිද්ධිනිද්දෙසෙ <pb M=2.282/> <b>ආයස්මතො සාරිපුත්තස්ස සමාධිවිප්ඵාරා ඉද්ධී</b>තිආදීසු ආයස්මතො සාරිපුත්තස්ස මහාමොග්ගල්ලානත්ථෙරෙන සද්ධිං කපොතකන්දරායං විහරතො ජුණ්හාය රත්තියා නවොරොපිතෙහි කෙසෙහි අජ්ඣොකාසෙ නිසින්නස්ස එකො දුට්ඨයක්ඛො සහායකෙන යක්ඛෙන වාරියමානොපි සීසෙ පහාරං අදාසි। යස්ස මෙඝස්ස විය ගජ්ජතො සද්දො අහොසි, ථෙරො තස්ස පහරණසමයෙ සමාපත්තිං අප්පෙත්වා නිසින්නො හොති। අථස්ස තෙන පහාරෙන න කොචි ආබාධො අහොසි। අයං තස්ස ආයස්මතො සමාධිවිප්ඵාරා ඉද්ධි। යථාහ –
ind:“එවං මෙ සුතං (උදා॰ 34) – එකං සමයං භගවා රාජගහෙ විහරති වෙළුවනෙ කලන්දකනිවාපෙ। තෙන ඛො පන සමයෙන ආයස්මා ච සාරිපුත්තො ආයස්මා ච මහාමොග්ගල්ලානො කපොතකන්දරායං විහරන්ති। තෙන ඛො පන සමයෙන ආයස්මා සාරිපුත්තො ජුණ්හාය රත්තියා නවොරොපිතෙහි කෙසෙහි අබ්භොකාසෙ නිසින්නො හොති අඤ්ඤතරං සමාධිං සමාපජ්ජිත්වා।
ind:“තෙන ඛො පන සමයෙන ද්වෙ යක්ඛා සහායකා උත්තරාය දිසාය දක්ඛිණං දිසං ගච්ඡන්ති කෙනචිදෙව කරණීයෙන। අද්දසංසු ඛො තෙ යක්ඛා ආයස්මන්තං සාරිපුත්තං ජුණ්හාය රත්තියා නවොරොපිතෙහි කෙසෙහි අබ්භොකාසෙ නිසින්නං, දිස්වාන එකො යක්ඛො දුතියං යක්ඛං එතදවොච – ‘පටිභාති මං, සම්ම, ඉමස්ස සමණස්ස සීසෙ පහාරං දාතු’න්ති। එවං වුත්තෙ සො යක්ඛො තං යක්ඛං එතදවොච – ‘අලං, සම්ම, මා සමණං ආසාදෙසි, උළාරො සො, සම්ම, සමණො මහිද්ධිකො මහානුභාවො’ති।
ind:“දුතියම්පි ඛො…පෙ॰… තතියම්පි ඛො සො යක්ඛො තං යක්ඛං එතදවොච – ‘පටිභාති මං, සම්ම, ඉමස්ස සමණස්ස සීසෙ පහාරං දාතු’න්ති। තතියම්පි ඛො සො යක්ඛො තං යක්ඛං එතදවොච – ‘අලං, සම්ම, මා සමණං ආසාදෙසි, උළාරො සො, සම්ම, සමණො මහිද්ධිකො මහානුභාවො’ති।
ind:“අථ <pb V=2.260/> <pb M=2.283/> ඛො සො යක්ඛො තං යක්ඛං අනාදියිත්වා ආයස්මතො සාරිපුත්තස්ස සීසෙ පහාරං අදාසි। තාව මහාපහාරො අහොසි, අපි තෙන පහාරෙන සත්තරතනං වා අඩ්ඪට්ඨමරතනං වා නාගං ඔසාරෙය්ය, මහන්තං වා පබ්බතකූටං පදාලෙය්ය। අථ ච පන සො යක්ඛො ‘දය්හාමි දය්හාමී’ති තත්ථෙව මහානිරයං අපතාසි।
ind:“අද්දසා ඛො ආයස්මා මහාමොග්ගල්ලානො දිබ්බෙන චක්ඛුනා විසුද්ධෙන අතික්කන්තමානුසකෙන තෙන යක්ඛෙන ආයස්මතො සාරිපුත්තස්ස සීසෙ පහාරං දීයමානං, දිස්වා යෙන ආයස්මා සාරිපුත්තො තෙනුපසඞ්කමි, උපසඞ්කමිත්වා ආයස්මන්තං සාරිපුත්තං එතදවොච – ‘කච්චි තෙ, ආවුසො සාරිපුත්ත, ඛමනීයං, කච්චි යාපනීයං, කච්චි න කිඤ්චි දුක්ඛ’න්ති। ‘ඛමනීයං මෙ, ආවුසො මොග්ගල්ලාන, යාපනීයං මෙ, ආවුසො මොග්ගල්ලාන, අපි ච මෙ සීසං ථොකං දුක්ඛ’න්ති।
ind:“අච්ඡරියං, ආවුසො සාරිපුත්ත, අබ්භුතං, ආවුසො සාරිපුත්ත, යාව මහිද්ධිකො ආයස්මා සාරිපුත්තො මහානුභාවො। ඉධ තෙ, ආවුසො සාරිපුත්ත, අඤ්ඤතරො යක්ඛො සීසෙ පහාරං අදාසි। තාව මහා පහාරො අහොසි, අපි තෙන පහාරෙන සත්තරතනං වා අඩ්ඪට්ඨමරතනං වා නාගං ඔසාරෙය්ය, මහන්තං වා පබ්බතකූටං පදාලෙය්ය। අථ ච පනායස්මා සාරිපුත්තො එවමාහ – ‘ඛමනීයං මෙ, ආවුසො මොග්ගල්ලාන, යාපනීයං මෙ, ආවුසො මොග්ගල්ලාන, අපි ච මෙ සීසං ථොකං දුක්ඛ’න්ති।
ind:“අච්ඡරියං, ආවුසො මොග්ගල්ලාන, අබ්භුතං, ආවුසො මොග්ගල්ලාන, යාව මහිද්ධිකො ආයස්මා මහාමොග්ගල්ලානො මහානුභාවො, යත්ර හි නාම යක්ඛම්පි පස්සිස්සති, මයං පනෙතරහි පංසුපිසාචකම්පි න පස්සාමාති।
ind:“අස්සොසි <pb M=2.284/> ඛො භගවා දිබ්බාය සොතධාතුයා විසුද්ධාය අතික්කන්තමානුසිකාය තෙසං උභින්නං මහානාගානං ඉමං එවරූපං කථාසල්ලාපං।
ind:අථ ඛො භගවා එතමත්ථං විදිත්වා තායං වෙලායං ඉමං උදානං උදානෙසි –
gax:“යස්ස <pb V=2.261/> සෙලූපමං චිත්තං, ඨිතං නානුපකම්පති।
gax:විරත්තං රජනීයෙසු, කොපනීයෙ න කුප්පති।
gae:යස්සෙවං භාවිතං චිත්තං, කුතො තං දුක්ඛමෙස්සතී”ති॥ (උදා॰ 34)।
bod:එත්ථ <pb P=3.670/> ච “කුතො තං දුක්ඛමෙස්සතී”ති භගවතා වුත්තවචනෙන “තෙන පහාරෙන න කොචි ආබාධො අහොසී”ති අට්ඨකථාවචනං අතිවිය සමෙති। තස්මා “අපිච මෙ සීසං ථොකං දුක්ඛ”න්ති වචනෙන දුක්ඛවෙදනා න හොති, සීසස්ස පන අකම්මඤ්ඤභාවං සන්ධාය “දුක්ඛ”න්ති වුත්තං। ලොකෙපි හි අකිච්ඡෙන පරිහරිතුං සක්කුණෙය්යො සුඛසීලො, කිච්ඡෙන පරිහරිතුං සක්කුණෙය්යො දුක්ඛසීලොති වුච්චති। තම්පි ඛො අකම්මඤ්ඤතං සමාපත්තිතො වුට්ඨිතසමයත්තා අහොසීති වෙදිතබ්බො। සමාපත්තිඅප්පිතසමයෙ හි තම්පි න භවෙය්යාති। “එතරහි පංසුපිසාචකම්පි න පස්සාමා”ති දට්ඨුං අසමත්ථතාය න වුත්තං, අභිඤ්ඤාසු බ්යාපාරාභාවෙන වුත්තං। ථෙරො කිර “පච්ඡිමා ජනතා පොථුජ්ජනිකාය ඉද්ධියා සාරසඤ්ඤා මාහෙසු”න්ති පච්ඡිමං ජනතං අනුකම්පමානො යෙභුය්යෙන ඉද්ධිං න වලඤ්ජෙසි। ථෙරගාථාය ච –
gax:“නෙව පුබ්බෙනිවාසාය, නපි දිබ්බස්ස චක්ඛුනො।
gax:චෙතොපරියාය ඉද්ධියා, චුතියා උපපත්තියා।
gae:සොතධාතුවිසුද්ධියා, පණිධි මෙ න විජ්ජතී”ති॥ (ථෙරගා॰ 996) –
uni:ථෙරෙන සයමෙව අභිඤ්ඤාසු පත්ථනාභාවො වුත්තො। ථෙරො පන සත්තසට්ඨියා සාවකපාරමීඤාණෙසු පාරමිප්පත්තොති।
bod:<b>සඤ්ජීවත්ථෙරං</b> පන කකුසන්ධස්ස භගවතො දුතියඅග්ගසාවකං නිරොධසමාපන්නං “කාලඞ්කතො”ති සල්ලක්ඛෙත්වා ගොපාලකාදයො තිණකට්ඨාදීනි සංකඩ්ඪිත්වා අග්ගිං අදංසු। ථෙරස්ස චීවරෙ අංසුමත්තම්පි න ඣායිත්ථ। අයමස්සායස්මතො අනුපුබ්බසමාපත්තිවසෙන පවත්තසමථානුභාවනිබ්බත්තත්තා සමාධිවිප්ඵාරා ඉද්ධි। යථාහ –
ind:“තෙන <pb M=2.285/> ඛො පන, පාපිම, සමයෙන කකුසන්ධො භගවා අරහං සම්මාසම්බුද්ධො ලොකෙ උප්පන්නො හොති। කකුසන්ධස්ස ඛො පන, පාපිම, භගවතො අරහතො සම්මාසම්බුද්ධස්ස විධුරසඤ්ජීවං නාම සාවකයුගං අහොසි අග්ගං භද්දයුගං। යාවතා පන, පාපිම, කකුසන්ධස්ස භගවතො අරහතො සම්මාසම්බුද්ධස්ස සාවකා। තෙසු න ච කොචි ආයස්මතා <pb V=2.262/> විධුරෙන සමසමො හොති යදිදං ධම්මදෙසනාය। ඉමිනා ඛො එතං, පාපිම, පරියායෙන ආයස්මතො විධුරස්ස විධුරොතෙව සමඤ්ඤා උදපාදි। ආයස්මා පන, පාපිම, සඤ්ජීවො අරඤ්ඤගතොපි රුක්ඛමූලගතොපි සුඤ්ඤාගාරගතොපි අප්පකසිරෙනෙව සඤ්ඤාවෙදයිතනිරොධං සමාපජ්ජති।
ind:“භූතපුබ්බං, පාපිම, ආයස්මා සඤ්ජීවො අඤ්ඤතරස්මිං රුක්ඛමූලෙ සඤ්ඤාවෙදයිතනිරොධං සමාපන්නො නිසින්නො හොති। අද්දසංසු <pb P=3.671/> ඛො, පාපිම, ගොපාලකා පසුපාලකා කස්සකා පථාවිනො ආයස්මන්තං සඤ්ජීවං අඤ්ඤතරස්මිං රුක්ඛමූලෙ සඤ්ඤාවෙදයිතනිරොධං සමාපන්නං, දිස්වාන තෙසං එතදහොසි – ‘අච්ඡරියං වත භො, අබ්භුතං වත භො, අයං සමණො නිසින්නකො කාලඞ්කතො, හන්ද නං දහාමා’ති।
ind:“අථ ඛො තෙ, පාපිම, ගොපාලකා පසුපාලකා කස්සකා පථාවිනො තිණඤ්ච කට්ඨඤ්ච ගොමයඤ්ච සංකඩ්ඪිත්වා ආයස්මතො සඤ්ජීවස්ස කායෙ උපචිනිත්වා අග්ගිං දත්වා පක්කමිංසු। අථ ඛො, පාපිම, ආයස්මා සඤ්ජීවො තස්සා රත්තියා අච්චයෙන තාය සමාපත්තියා වුට්ඨහිත්වා චීවරානි පප්ඵොටෙත්වා පුබ්බණ්හසමයං නිවාසෙත්වා පත්තචීවරමාදාය ගාමං පිණ්ඩාය පාවිසි। අද්දසංසු ඛො තෙ, පාපිම, ගොපාලකා පසුපාලකා කස්සකා පථාවිනො ආයස්මන්තං සඤ්ජීවං පිණ්ඩාය චරන්තං, දිස්වාන නෙසං එතදහොසි – ‘අච්ඡරියං වත භො, අබ්භුතං වත භො, අයං සමණො නිසින්නකොව කාලඞ්කතො, ස්වායං පටිසඤ්ජීවිතො’ති। ඉමිනා ඛො එවං, පාපිම, පරියායෙන ආයස්මතො සඤ්ජීවස්ස සඤ්ජීවොතෙව සමඤ්ඤා උදපාදී”ති (ම॰ නි॰ 1.507)।
bod:<b>ඛාණුකොණ්ඩඤ්ඤත්ථෙරො</b> <pb M=2.286/> පන පකතියාව සමාපත්තිබහුලො, සො අඤ්ඤතරස්මිං අරඤ්ඤෙ රත්තිං සමාපත්තිං අප්පෙත්වා නිසීදි, පඤ්චසතා චොරා භණ්ඩකං ථෙනෙත්වා ගච්ඡන්තා “ඉදානි අම්හාකං අනුපදං ගච්ඡන්තා නත්ථී”ති විස්සමිතුකාමා භණ්ඩකං ඔරොපයමානා “ඛාණුකො අය”න්ති මඤ්ඤමානා ථෙරස්සෙව උපරි සබ්බභණ්ඩකානි ඨපෙසුං। තෙසං විස්සමිත්වා ගච්ඡන්තානං පඨමං ඨපිතභණ්ඩකස්ස ගහණකාලෙ කාලපරිච්ඡෙදවසෙන ථෙරො වුට්ඨාසි। තෙ ථෙරස්ස චලනාකාරං දිස්වා භීතා විරවිංසු। ථෙරො “මා භායථ, උපාසකා, භික්ඛු අහ”න්ති ආහ। තෙ ආගන්ත්වා වන්දිත්වා ථෙරගතෙන පසාදෙන පබ්බජිත්වා සහ පටිසම්භිදාහි අරහත්තං පාපුණිංසු। තතො පභුති ච ථෙරො ඛාණුකොණ්ඩඤ්ඤත්ථෙරො නාම අහොසි। අයමෙත්ථ පඤ්චහි භණ්ඩකසතෙහි අජ්ඣොත්ථටස්ස තස්සායස්මතො ආබාධාභාවො සමාධිවිප්ඵාරා ඉද්ධි।
bod:<b>උත්තරා</b> <pb V=2.263/> (අ॰ නි॰ අට්ඨ॰ 1.1.262) පන උපාසිකා රාජගහෙ මහාධනස්ස පුණ්ණස්ස සෙට්ඨිනො ධීතා, කුමාරිකකාලෙයෙව සද්ධිං මාතාපිතූහි සොතාපත්තිඵලං පත්තා, සා වයප්පත්තා රාජගහසෙට්ඨිනො මහතා නිබන්ධෙන තස්ස පුත්තස්ස මිච්ඡාදිට්ඨිකස්ස දින්නා। සා බුද්ධදස්සනාය ධම්මස්සවනාය බුද්ධප්පමුඛස්ස භික්ඛුසඞ්ඝස්ස දානඤ්ච දාතුං ධම්මඤ්ච සොතුං ඔකාසං අලභමානා උපද්දුතා හුත්වා තස්මිංයෙව නගරෙ සිරිමං නාම ගණිකං පක්කොසාපෙත්වා ඔකාසකරණත්ථමෙව පිතු ඝරාව ආනීතානි පඤ්චදසකහාපණසහස්සානි තස්සා දත්වා “ඉමෙ කහාපණෙ ගහෙත්වා ඉමං අඩ්ඪමාසං සෙට්ඨිපුත්තං පරිචරාහී”ති තං සාමිකස්ස අප්පෙත්වා සයං උපොසථඞ්ගානි අධිට්ඨාය “ඉමං අඩ්ඪමාසං බුද්ධදස්සනාදීනි <pb P=3.672/> ලභිස්සාමී”ති තුට්ඨමානසා යාව පවාරණාය බුද්ධප්පමුඛං භික්ඛුසඞ්ඝං නිමන්තාපෙත්වා අඩ්ඪමාසං මහාදානං අදාසි, පච්ඡාභත්තං මහානසෙ ඛජ්ජභොජ්ජාදීනි සංවිදහාපෙති। තස්සා සාමිකො “ස්වෙ පවාරණා”ති සිරිමාය සහ වාතපානෙ ඨත්වා බහි ඔලොකෙන්තො තං තථාවිචරන්තිං සෙදකිලින්නං ඡාරිකාය ඔකිණ්ණං අඞ්ගාරමසිමක්ඛිතං දිස්වා “අත්තනො සම්පත්තිං අභුඤ්ජිත්වා කුසලං නාම කරොති බාලා”ති හසි। උත්තරාපි තං ඔලොකෙත්වා “සම්පරායත්ථං කුසලං න කරොති බාලො”ති හසි।
bod:සිරිමා <pb M=2.287/> උභින්නම්පි තං කිරියං දිස්වා “අහං ඝරසාමිනී”ති මඤ්ඤමානා ඉස්සාපකතා උත්තරාය කුජ්ඣිත්වා “දුක්ඛං උප්පාදෙස්සාමී”ති පාසාදා ඔතරති। උත්තරා තං ඤත්වා පීඨකෙ නිසීදිත්වා තං මෙත්තෙන චිත්තෙන ඵරි। සිරිමා පාසාදා ඔරුය්හ මහානසං පවිසිත්වා පූවපචනතො උළුඞ්කපූරං පක්කුථිතං සප්පිං ගහෙත්වා තස්සා මත්ථකෙ ඔකිරි। තං පදුමිනිපණ්ණෙ සීතූදකං විය විනිවට්ටෙත්වා අගමාසි। දාසියො සිරිමං හත්ථෙහි පාදෙහි පොථෙත්වා භූමියං පාතෙසුං। උත්තරා මෙත්තාඣානතො වුට්ඨාය දාසියො වාරෙසි। සිරිමා උත්තරං ඛමාපෙසි। උත්තරා “ස්වෙ සත්ථු පුරතො ඛමාපෙහී”ති වත්වා තාය කායවෙය්යාවටිකං යාචිතාය බ්යඤ්ජනසම්පාදනං ආචික්ඛි। සා තං සම්පාදෙත්වා අත්තනො පරිවාරා පඤ්චසතා ගණිකායො සසඞ්ඝං සත්ථාරං පරිවිසිත්වා “ඛමාපනසහායිකා හොථා”ති වත්වා පුනදිවසෙ තථා තාහි ගණිකාහි සද්ධිං සත්ථු භත්තකිච්චාවසානෙ සත්ථාරං වන්දිත්වා “අහං භගවා උත්තරාය අපරජ්ඣිං, ඛමතු මෙ උත්තරා”ති ආහ। සත්ථා “ඛම, උත්තරෙ”ති වත්වා “ඛමාමි, භගවා”ති වුත්තෙ “අක්කොධෙන ජිනෙ කොධ”න්තිආදිකං (ධ॰ ප॰ 223) ධම්මං දෙසෙසි। උත්තරා පුරෙතරමෙව සාමිකඤ්ච සස්සුසසුරෙ ච සත්ථු සන්තිකෙ උපනෙසි। දෙසනාවසානෙ තෙ ච තයො ජනා, සබ්බා ච ගණිකායො සොතාපත්තිඵලෙ පතිට්ඨහිංසූති। එවං උත්තරාය උපාසිකාය පක්කුථිතසප්පිනා පීළාභාවො සමාධිවිප්ඵාරා ඉද්ධි।
bod:<b>සාමාවතී</b> <pb V=2.264/> <b>උපාසිකා</b> නාම කොසම්බියං උදෙනස්ස රඤ්ඤො අග්ගමහෙසී। තස්ස හි රඤ්ඤො පඤ්චසතපඤ්චසතඉත්ථිපරිවාරා තිස්සො අග්ගමහෙසියො අහෙසුං। තාසං සාමාවතී භද්දියනගරෙ භද්දියසෙට්ඨිනො ධීතා। පිතරි කාලඞ්කතෙ පිතු සහායකස්ස කොසම්බියං ඝොසිතසෙට්ඨිනො ඝරෙ පඤ්චසතඉත්ථිපරිවාරවඩ්ඪිතං වයප්පත්තං රාජා දිස්වා <pb P=3.673/> සඤ්ජාතසිනෙහො සපරිවාරමත්තනො ඝරං නෙත්වා අභිසෙකට්ඨානං අදාසි। චණ්ඩපජ්ජොතස්ස රඤ්ඤො ධීතා වාසුලදත්තා නාම එකා මහෙසී। මාගණ්ඩියබ්රාහ්මණස්ස ධීතා භගවතො පාදපරිචාරිකං කත්වා පිතරා දිය්යමානා –
gax:“දිස්වාන තණ්හං අරතිං රගඤ්ච, නාහොසි ඡන්දො අපි මෙථුනස්මිං।
gae:කිමෙවිදං මුත්තකරීසපුණ්ණං, පාදාපි නං සම්ඵුසිතුං න ඉච්ඡෙ”ති॥ (සු॰ නි॰ 841) –
uni:භගවතා <pb M=2.288/> භාසිතං ගාථං සුත්වා භගවති ආඝාතං බන්ධි। තස්සා මාතාපිතරො මාගණ්ඩියසුත්තදෙසනාවසානෙ අනාගාමිඵලං පත්වා පබ්බජිත්වා අරහත්තං පාපුණිංසු। තස්සා චූළපිතා මාගණ්ඩියො තං කොසම්බිං නෙත්වා රඤ්ඤො අදාසි। සා රඤ්ඤො එකා මහෙසී।
bod:අථ ඛො ඝොසිතසෙට්ඨි කුක්කුටසෙට්ඨි පාවාරිකසෙට්ඨීති තයො සෙට්ඨිනො ලොකෙ තථාගතුප්පාදං සුත්වා ජෙතවනං සත්ථු සන්තිකං ගන්ත්වා ධම්මං සුත්වා සොතාපත්තිඵලං පත්වා අඩ්ඪමාසං බුද්ධප්පමුඛස්ස භික්ඛුසඞ්ඝස්ස මහාදානං දත්වා සත්ථු කොසම්බිගමනං ආයාචිත්වා කොසම්බිං ගන්ත්වා ඝොසිතාරාමො කුක්කුටාරාමො පාවාරිකාරාමොති තයො ජනා තයො ආරාමෙ කාරාපෙත්වා අනුපුබ්බෙන තත්ථ ආගතං සත්ථාරං පටිපාටියා එකෙකස්මිං දිවසෙ එකෙකස්මිං විහාරෙ වසාපෙත්වා එකෙකො සසඞ්ඝස්ස භගවතො මහාදානමදාසි। අථෙකදිවසං තෙසං උපට්ඨාකො සුමනො නාම මාලාකාරො සෙට්ඨිනො ආයාචිත්වා සසඞ්ඝං සත්ථාරං භොජෙතුං අත්තනො ඝරෙ නිසීදාපෙසි। තස්මිං ඛණෙ සාමාවතියා පරිචාරිකා ඛුජ්ජුත්තරා නාම දාසී අට්ඨ කහාපණෙ ගහෙත්වා තස්ස ඝරං අගමාසි। සො “සසඞ්ඝස්ස තාව සත්ථුනො පරිවෙසනසහායා හොහී”ති ආහ। සා තථා කත්වා සත්ථු භත්තකිච්චාවසානෙ ධම්මදෙසනං සුත්වා සොතාපන්නා හුත්වා අඤ්ඤදා චත්තාරො කහාපණෙ අත්තනො ආදියන්තී අදින්නං ආදියිතුං අභබ්බත්තා අට්ඨහි කහාපණෙහි පුප්ඵානි ආදාය සාමාවතියා උපනාමෙසි। තාය පුප්ඵානං බහුභාවකාරණං පුට්ඨා මුසා භණිතුං අභබ්බත්තා යථාසභාවං ආහ। “අජ්ජ කස්මා න ගණ්හී”ති වුත්තා “සම්මාසම්බුද්ධස්ස ධම්මං සුත්වා අමතං සච්ඡාකාසි”න්ති ආහ। “අම්ම උත්තරෙ, තං ධම්මං අම්හාකම්පි කථෙහී”ති। “තෙන හි මං න්හාපෙත්වා සුද්ධං වත්ථයුගං දත්වා උච්චෙ ආසනෙ නිසීදාපෙත්වා සබ්බා නීචාසනෙසු නිසීදථා”ති ආහ। තා <pb P=3.674/> සබ්බාපි <pb V=2.265/> තථා කරිංසු। සා සෙඛපටිසම්භිදප්පත්තා අරියසාවිකා එකං වත්ථං නිවාසෙත්වා එකං උත්තරාසඞ්ගං කත්වා බීජනිං ගහෙත්වා තාසං ධම්මං දෙසෙසි। සාමාවතී ච පඤ්චසතා ච ඉත්ථියො සොතාපත්තිඵලං පාපුණිංසු। තා සබ්බාපි ඛුජ්ජුත්තරං වන්දිත්වා “අම්ම, අජ්ජතො පට්ඨාය වෙය්යාවච්චං අකත්වා අම්හාකං මාතුට්ඨානෙ ආචරියට්ඨානෙ ච ඨත්වා සත්ථාරා <pb M=2.289/> දෙසිතදෙසිතං ධම්මං සුත්වා අම්හාකං කථෙහී”ති ආහංසු। සා තථා කරොන්තී අපරභාගෙ තිපිටකධරා හුත්වා සත්ථාරා බහුස්සුතානං උපාසිකානං අග්ගට්ඨානෙ ඨපිතා අග්ගට්ඨානං ලභි। සාමාවතිමිස්සිකා බුද්ධස්ස දස්සනං පිහෙන්ති, දසබලෙ අන්තරවීථිං පටිපන්නෙ වාතපානෙසු අප්පහොන්තෙසු භිත්තිං භින්දිත්වා සත්ථාරං ඔලොකෙන්ති, වන්දනපූජනඤ්ච කරොන්ති।
bod:මාගණ්ඩියා තත්ථ ගතා තානි ඡිද්දානි දිස්වා තත්ථ කාරණං පුච්ඡන්තී සත්ථු ආගතභාවං ඤත්වා භගවති ආඝාතෙන තාසම්පි කුජ්ඣිත්වා “මහාරාජ, සාමාවතිමිස්සිකානං බහිද්ධා පත්ථනා අත්ථි, භිත්තිං භින්දිත්වා සමණං ගොතමං ඔලොකෙන්ති, කතිපාහෙන තං මාරෙස්සන්තී”ති රාජානං ආහ। රාජා ඡිද්දානි දිස්වාපි තස්සා වචනං න සද්දහි, උද්ධච්ඡිද්දකවාතපානානි කාරාපෙසි। පුන මාගණ්ඩියා රාජානං තාසු භින්දිතුකාමා අට්ඨ සජීවකුක්කුටෙ ආහරාපෙත්වා “මහාරාජ, තාසං වීමංසනත්ථං ඉමෙ කුක්කුටෙ මාරෙත්වා ‘මමත්ථාය පචාහී’ති පෙසෙහී”ති ආහ। රාජා තථා පෙසෙසි। තාය “පාණාතිපාතං න කරොමා”ති වුත්තෙ පුන “තස්ස සමණස්ස ගොතමස්ස පචිත්වා පෙසෙහී”ති ආහ। රඤ්ඤා තථා පෙසිතෙ මාගණ්ඩියා අට්ඨ මාරිතකුක්කුටෙ තථා වත්වා පෙසෙසි। සාමාවතී පචිත්වා දසබලස්ස පාහෙසි। මාගණ්ඩියා තෙනපි රාජානං කොපෙතුං නාසක්ඛි।
bod:රාජා පන තීසු මහෙසීසු එකෙකිස්සා වසනට්ඨානෙ සත්ත සත්ත දිවසානි වසති। රාජා අත්තනො ගමනට්ඨානං හත්ථිකන්තවීණං ආදාය ගච්ඡති। මාගණ්ඩියා රඤ්ඤො සාමාවතියා පාසාදගමනකාලෙ දාඨා අගදෙන ධොවාපෙත්වා වෙළුපබ්බෙ පක්ඛිපාපෙත්වා එකං කණ්හසප්පපොතකං ආහරාපෙත්වා අන්තොවීණාය පක්ඛිපිත්වා මාලාගුළකෙන ඡිද්දං පිදහි। තං රඤ්ඤො තත්ථ ගතකාලෙ අපරාපරං විචරන්තී විය හුත්වා වීණාඡිද්දතො මාලාගුළකං අපනෙසි। සප්පො නික්ඛමිත්වා පස්සසන්තො ඵණං කත්වා සයනපිට්ඨෙ නිපජ්ජි। සා ආහ – “ධී සප්පො”ති මහාසද්දමකාසි। රාජා සප්පං දිස්වා කුජ්ඣි। සාමාවතී රඤ්ඤො කුද්ධභාවං ඤත්වා පඤ්චන්නං ඉත්ථිසතානං සඤ්ඤමදාසි “අජ්ජ ඔධිසකමෙත්තාඵරණෙන රාජානං ඵරථා”ති। සයම්පි තථා අකාසි। රාජා සහස්සථාමධනුං ආදාය ජියං පොඨෙත්වා සාමාවතිං <pb M=2.290/> ධුරෙ කත්වා සබ්බා තා ඉත්ථියො පටිපාටියා ඨපාපෙත්වා විසපීතං ඛුරප්පං සන්නය්හිත්වා ධනුං පූරෙත්වා අට්ඨාසි। ඛුරප්පං නෙව ඛිපිතුං <pb V=2.266/> <pb P=3.675/>, න ඔරොපිතුං සක්කොති, ගත්තෙහි සෙදා මුච්චන්ති, සරීරං වෙධති, මුඛතො ඛෙළො පතති, ගණ්හිතබ්බගහණං න පස්සති, අථ නං සාමාවතී “කිං, මහාරාජ, කිලමසී”ති ආහ। “ආම, දෙවි, කිලමාමි, අවස්සයො මෙ හොහී”ති। “සාධු, මහාරාජ, ඛුරප්පං පථවීමුඛං කරොහී”ති। රාජා තථා අකාසි। සා “රඤ්ඤො හත්ථතො ඛුරප්පං මුච්චතූ”ති අධිට්ඨාසි। තස්මිං ඛණෙ ඛුරප්පං මුච්චි। රාජා තංඛණඤ්ඤෙව උදකෙ නිමුජ්ජිත්වා අල්ලවත්ථො අල්ලකෙසො සාමාවතියා පාදෙසු නිපතිත්වා “ඛම, දෙවි, මය්හං –
gax:‘සම්මුය්හාමි පමුය්හාමි, සබ්බා මුය්හන්ති මෙ දිසා।
gae:සාමාවතී මං තායස්සු, ත්වඤ්ච මෙ සරණං භවා’”ති॥ – ආහ।
bod:සාමාවතී –
gax:“මා මං ත්වං සරණං ගච්ඡ, යමහං සරණං ගතා।
gae:සරණං ගච්ඡ තං බුද්ධං, ත්වඤ්ච මෙ සරණං භවා”ති॥ –
uni:ආහ। රාජා “තෙන හි තං සරණං ගච්ඡාමි සත්ථාරඤ්ච, වරඤ්ච තෙ දම්මී”ති ආහ। සා “වරො ගහිතො හොතු, මහාරාජා”ති ආහ। රාජා සත්ථාරං උපසඞ්කමිත්වා සරණං ගන්ත්වා නිමන්තෙත්වා බුද්ධප්පමුඛස්ස සඞ්ඝස්ස සත්තාහං මහාදානං දත්වා “සාමාවතිං වරං ගණ්හාහී”ති ආහ। “සාධු, මහාරාජ, ඉමං මෙ වරං දෙහි, සත්ථා පඤ්චහි භික්ඛුසතෙහි සද්ධිං ඉධාගච්ඡතු, ධම්මං සොස්සාමී”ති ආහ। රාජා සත්ථාරං වන්දිත්වා “භන්තෙ, පඤ්චහි භික්ඛුසතෙහි සද්ධිං නිබද්ධං ඉධාගච්ඡථ, සාමාවතිමිස්සිකා ‘ධම්මං සොස්සාමා’ති වදන්තී”ති ආහ। සත්ථා “මහාරාජ, බුද්ධානං නාම එකට්ඨානං නිබද්ධං ගන්තුං න වට්ටති, මහාජනොපි පච්චාසීසතී”ති ආහ। “තෙන හි, භන්තෙ, භික්ඛූ ආණාපෙථා”ති। සත්ථා ආනන්දත්ථෙරං ආණාපෙසි। ථෙරො පඤ්ච භික්ඛුසතානි ආදාය නිබද්ධං රාජකුලං ගච්ඡති। තාපි දෙවීපමුඛා ඉත්ථියො ථෙරං භොජෙත්වා ධම්මං සුණිංසු। සාමාවතිඤ්ච සත්ථා මෙත්තාවිහාරීනං උපාසිකානං අග්ගට්ඨානෙ ඨපෙසීති। එවං රඤ්ඤො ඛුරප්පං මුඤ්චිතුං අවිසහනභාවො සාමාවතියා උපාසිකාය සමාධිවිප්ඵාරා ඉද්ධීති <pb M=2.291/>। එත්ථ <pb P=3.676/> ච අවෙච්චප්පසාදෙන වා ඔකප්පනපසාදෙන වා රතනත්තයසරණගමනෙන වා රතනත්තයං උපාසතීති උපාසිකාති වුච්චතීති।
bod:17:අරියිද්ධිනිද්දෙසෙ <b>අරියා ඉද්ධී</b>ති චෙතොවසිප්පත්තානං ඛීණාසවඅරියානංයෙව සම්භවතො <pb V=2.267/> අරියා ඉද්ධීති වුච්චතීති। <b>ඉධ භික්ඛූ</b>ති ඉමස්මිං සාසනෙ ඛීණාසවො භික්ඛු। <b>අනිට්ඨෙ වත්ථුස්මි</b>න්ති ආරම්මණපකතියා අමනාපෙ වත්ථුස්මිං සත්තෙ වා සඞ්ඛාරෙ වා। <b>මෙත්තාය වා ඵරතී</b>ති සත්තො චෙ හොති, මෙත්තාභාවනාය ඵරති। <b>ධාතුතො වා උපසංහරතී</b>ති සඞ්ඛාරො චෙ හොති, “ධාතුමත්ත”න්ති ධාතුමනසිකාරං උපසංහරති। සත්තෙපි ධාතූපසංහාරො වට්ටති। <b>අසුභාය වා ඵරතී</b>ති සත්තො චෙ, අසුභභාවනාය ඵරති। <b>අනිච්චතො වා උපසංහරතී</b>ති සඞ්ඛාරො චෙ, “අනිච්ච”න්ති මනසිකාරං උපසංහරති। <b>තදුභය</b>න්ති තං උභයං। <b>උපෙක්ඛකො</b>ති ඡළඞ්ගුපෙක්ඛාය උපෙක්ඛකො। <b>සතො</b>ති සතිවෙපුල්ලප්පත්තත්තා। <b>සම්පජානො</b>ති පඤ්ඤාය සම්පජානකාරිත්තා। <b>චක්ඛුනා රූපං දිස්වා</b>ති කාරණවසෙන චක්ඛූති ලද්ධවොහාරෙන රූපදස්සනසමත්ථෙන චක්ඛුවිඤ්ඤාණෙන රූපං දිස්වා। පොරාණා පනාහු – “චක්ඛු රූපං න පස්සති අචිත්තකත්තා, චිත්තං න පස්සති අචක්ඛුකත්තා, ද්වාරාරම්මණසඞ්ඝට්ටනෙ පන පසාදවත්ථුකෙන චිත්තෙන පස්සති। ඊදිසී පනෙසා ‘ධනුනා විජ්ඣතී’තිආදීසු විය සසම්භාරකථා නාම හොති। තස්මා චක්ඛුවිඤ්ඤාණෙන රූපං දිස්වාති අයමෙත්ථ අත්ථො”ති (ධ॰ ස॰ අට්ඨ॰ 1352)। අථ වා චක්ඛුනා කරණභූතෙන රූපං දිස්වාති අත්ථො। <b>නෙව සුමනො හොතී</b>ති ගෙහසිතසොමනස්සපටික්ඛෙපො, න කිරියභූතාය සොමනස්සවෙදනාය। <b>න දුම්මනො</b>ති සබ්බදොමනස්සපටික්ඛෙපො। <b>උපෙක්ඛකො විහරතී</b>ති ඉට්ඨානිට්ඨාරම්මණාපාථෙ පරිසුද්ධපකතිභාවාවිජහනාකාරභූතාය ඡසු ද්වාරෙසු පවත්තනතො “ඡළඞ්ගුපෙක්ඛා”ති ලද්ධනාමාය තත්රමජ්ඣත්තුපෙක්ඛාය උපෙක්ඛකො විහරති। <b>සොතෙන සද්දං සුත්වා</b>තිආදීසුපි එසෙව නයො।
bod:18:කම්මවිපාකජිද්ධිනිද්දෙසෙ <b>සබ්බෙසං පක්ඛීන</b>න්ති සබ්බෙසං පක්ඛිජාතානං ඣානාභිඤ්ඤා විනායෙව ආකාසෙන ගමනං। තථා <b>සබ්බෙසං දෙවානං</b> ආකාසගමනං දස්සනාදීනි ච। <b>එකච්චානං මනුස්සාන</b>න්ති පඨමකප්පිකානං මනුස්සානං। <b>එකච්චානං විනිපාතිකාන</b>න්ති පියඞ්කරමාතා පුනබ්බසුමාතා ඵුස්සමිත්තා <pb M=2.292/> ධම්මගුත්තාතිඑවමාදීනං සුඛසමුස්සයතො විනිපතිතත්තා විනිපාතිකානං අඤ්ඤෙසඤ්ච පෙතානං නාගසුපණ්ණානඤ්ච ආකාසගමනාදිකං කම්මවිපාකජා ඉද්ධි।
bod:පුඤ්ඤවතො ඉද්ධිනිද්දෙසෙ <b>රාජා</b>ති ධම්මෙන පරෙසං රඤ්ජනතො රාජා। රතනචක්කං වත්තෙතීති <b>චක්කවත්තී। වෙහාසං ගච්ඡතී</b>ති අච්චන්තසංයොගත්ථෙ <pb P=3.677/> උපයොගවචනං। <b>චතුරඞ්ගිනියා</b>ති හත්ථිඅස්සරථපත්තිසඞ්ඛාතචතුඅඞ්ගවතියා। <b>සෙනා</b>ති තෙසං සමූහමත්තමෙව। <b>අන්තමසො</b>ති හෙට්ඨිමන්තතො। <b>අස්සබන්ධා</b> නාම අස්සානං රක්ඛකා। <b>ගොපුරිසා</b> නාම ගුන්නං රක්ඛකා। <b>උපාදායා</b>ති අවිස්සජ්ජෙත්වා। එවං තෙසං වෙහාසගමනඤ්ච පුඤ්ඤවතො ඉද්ධීති අත්ථො।
bod:<b>ජොතිකස්ස</b> <pb V=2.268/> <b>ගහපතිස්ස පුඤ්ඤවතො ඉද්ධී</b>ති ජොතිකො නාම පුබ්බෙ පච්චෙකබුද්ධෙසු කතාධිකාරො රාජගහනගරෙ සෙට්ඨි। තස්ස කිර ජාතදිවසෙ සකලනගරෙ සබ්බාවුධානි ජලිංසු, සබ්බෙසං කායාරුළ්හානි ආභරණානිපි පජ්ජලිතානි විය ඔභාසං මුඤ්චිංසු, නගරං එකපජ්ජොතං අහොසි। අථස්ස නාමග්ගහණදිවසෙ සකලනගරස්ස එකජොතිභූතත්තා ජොතිකොති නාමං කරිංසු। අථස්ස වයප්පත්තකාලෙ ගෙහකරණත්ථාය භූමිතලෙ සොධියමානෙ සක්කො දෙවරාජා ආගන්ත්වා සොළසකරීසමත්තෙ ඨානෙ පථවිං භින්දිත්වා සත්තරතනමයං සත්තභූමිකං පාසාදං උට්ඨාපෙසි, පාසාදං පරික්ඛිපිත්වා සත්තරතනමයෙ සත්තද්වාරකොට්ඨකයුත්තෙ සත්තපාකාරෙ උට්ඨාපෙසි, පාකාරපරියන්තෙ චතුසට්ඨි කප්පරුක්ඛෙ උට්ඨාපෙසි, පාසාදස්ස චතූසු කණ්ණෙසු යොජනිකතිගාවුතිකද්විගාවුතිකඑකගාවුතිකා චතස්සො නිධිකුම්භියො උට්ඨාපෙසි। පාසාදස්ස චතූසු කණ්ණෙසු තරුණතාලක්ඛන්ධප්පමාණා චතස්සො සුවණ්ණමයා උච්ඡුයට්ඨියො නිබ්බත්තිංසු। තාසං මණිමයානි පත්තානි සුවණ්ණමයානි පබ්බානි අහෙසුං। සත්තසු ද්වාරකොට්ඨකෙසු එකෙකස්මිං එකද්විතිචතුපඤ්චඡසත්තයක්ඛසහස්සපරිවාරා සත්ත යක්ඛා ආරක්ඛං ගණ්හිංසු।
bod:බිම්බිසාරමහාරාජා පාසාදාදීනං උට්ඨානං සුත්වා සෙට්ඨිඡත්තං පහිණි। සො ජොතිකසෙට්ඨීති සකලජම්බුදීපෙ පාකටො හුත්වා උත්තරකුරුතො දෙවතාහි ආනෙත්වා සිරිගබ්භෙ නිසීදාපිතාය එකඤ්ච තණ්ඩුලනාළිං තයො ච ජොතිපාසාණෙ ගහෙත්වා ආගතාය භරියාය සද්ධිං තස්මිං පාසාදෙ මහාසම්පත්තිං අනුභවන්තො වසි। තෙසං යාවජීවං තාය එකතණ්ඩුලනාළියා <pb M=2.293/> භත්තං පහොසි। සචෙ කිර තෙ සකටසතම්පි තණ්ඩුලානං පූරෙතුකාමා හොන්ති, සා තණ්ඩුලනාළියෙව හුත්වා තිට්ඨති। භත්තපචනකාලෙ තණ්ඩුලෙ උක්ඛලියං පක්ඛිපිත්වා තෙසං පාසාණානං උපරි ඨපෙන්ති। පාසාණා තාවදෙව පජ්ජලිත්වා භත්තෙ පක්කමත්තෙ නිබ්බායන්ති। තෙනෙව සඤ්ඤාණෙන භත්තස්ස පක්කභාවං ජානන්ති। සූපෙය්යාදිපචනකාලෙපි එසෙව නයො। එවං තෙසං ජොතිපාසාණෙහි ආහාරො පච්චති, මණිආලොකෙන වසන්ති। අග්ගිස්ස වා දීපස්ස වා ඔභාසමෙව න ජානිංසු। ජොතිකස්ස කිර එවරූපා සම්පත්තීති සකලජම්බුදීපෙ පාකටො අහොසි। මහාජනො යානාදීහි දස්සනත්ථාය ආගච්ඡති। ජොතිකසෙට්ඨි ආගතාගතානං උත්තරකුරුතණ්ඩුලානං භත්තං දාපෙති, “කප්පරුක්ඛෙහි වත්ථාභරණානි ගණ්හන්තූ”ති ආණාපෙති, “ගාවුතිකනිධිකුම්භියා <pb P=3.678/> මුඛං විවරාපෙත්වා යාපනමත්තං ගණ්හන්තූ”ති ආණාපෙති। සකලජම්බුදීපවාසිකෙසු ධනං ගහෙත්වා ගච්ඡන්තෙසු නිධිකුම්භියා අඞ්ගුලමත්තම්පි ඌනං නාහොසීති අයමස්ස පුඤ්ඤවතො ඉද්ධි।
bod:<b>ජටිලස්ස ගහපතිස්ස පුඤ්ඤවතො ඉද්ධී</b>ති ජටිලො නාම කස්සපස්ස භගවතො ධාතුචෙතියෙ කතාධිකාරො තක්කසිලායං සෙට්ඨි। තස්ස කිර මාතා බාරාණසියං සෙට්ඨිධීතා අභිරූපා අහොසි <pb V=2.269/>। තං පන්නරසසොළසවස්සුද්දෙසිකකාලෙ ආරක්ඛනත්ථාය සත්තභූමිකස්ස පාසාදස්ස උපරිතලෙ වාසයිංසු। තං එකදිවසං වාතපානං විවරිත්වා බහි ඔලොකියමානං ආකාසෙන ගච්ඡන්තො විජ්ජාධරො දිස්වා උප්පන්නසිනෙහො වාතපානෙන පවිසිත්වා තාය සද්ධිං සන්ථවමකාසි। සා තෙන ගබ්භං ගණ්හි। අථ නං දාසී දිස්වා “අම්ම, කිං ඉද”න්ති වත්වා “හොතු, කස්සචි මා ආචික්ඛී”ති වුත්තා භයෙන තුණ්හී අහොසි। සාපි දසමෙ මාසෙ පුත්තං විජායිත්වා නවභාජනං ආහරාපෙත්වා තත්ථ තං දාරකං නිපජ්ජාපෙත්වා තං භාජනං පිදහිත්වා උපරි පුප්ඵදාමානි ඨපෙත්වා “ඉමං සීසෙන උක්ඛිපිත්වා ගන්ත්වා ගඞ්ගාය විස්සජ්ජෙහි, ‘කිං ඉද’න්ති ච පුට්ඨා ‘අය්යාය මෙ බලිකම්ම’න්ති වදෙය්යාසී”ති දාසිං ආණාපෙසි। සා තථා අකාසි। හෙට්ඨාගඞ්ගායපි ද්වෙ ඉත්ථියො න්හායමානා තං භාජනං උදකෙන ආහරියමානං දිස්වා එකා “මය්හෙතං භාජන”න්ති ආහ। එකා “යං එතස්ස අන්තො, තං මය්හ”න්ති වත්වා භාජනෙ සම්පත්තෙ තං ආදාය ථලෙ ඨපෙත්වා විවරිත්වා <pb M=2.294/> දාරකං දිස්වා එකා “මම භාජන”න්ති වුත්තත්තා “දාරකො මමෙව හොතී”ති ආහ। එකා “යං භාජනස්ස අන්තො, තං මමා”ති වුත්තත්තා “මම දාරකො”ති ආහ। තා විවදමානා විනිච්ඡයං ගන්ත්වා අමච්චෙසු විනිච්ඡිතුං අසක්කොන්තෙසු රඤ්ඤො සන්තිකං අගමංසු। රාජා තාසං වචනං සුත්වා “ත්වං දාරකං ගණ්හ, ත්වං භාජන”න්ති ආහ। යාය පන දාරකො ලද්ධො, සා මහාකච්චායනත්ථෙරස්ස උපට්ඨායිකා හොති। සා තං දාරකං “ථෙරස්ස සන්තිකෙ පබ්බාජෙස්සාමී”ති පොසෙසි। තස්ස ජාතදිවසෙ ගබ්භමලස්ස ධොවිත්වා අනපනීතත්තා කෙසා ජටිතා හුත්වා අට්ඨංසු। තෙනස්ස ජටිලොතෙව නාමං අකංසු।
bod:තස්ස පදසා විචරණකාලෙ ථෙරො තං ගෙහං පිණ්ඩාය පාවිසි। උපාසිකා ථෙරං නිසීදාපෙත්වා ආහාරමදාසි। ථෙරො දාරකං දිස්වා “උපාසිකෙ, දාරකො තෙ ලද්ධො”ති පුච්ඡි। “ආම, භන්තෙ, ඉමාහං තුම්හාකං සන්තිකෙ පබ්බාජෙස්සන්ති පොසෙසි”න්ති ආහ। ථෙරො “සාධූ”ති තං ආදාය ගච්ඡන්තො “අත්ථි නු ඛො ඉමස්ස ගිහිසම්පත්තිං අනුභවිතුං පුඤ්ඤකම්ම”න්ති ඔලොකෙන්තො “මහාපුඤ්ඤො <pb P=3.679/> සත්තො මහාසම්පත්තිං අනුභවිස්සති, දහරො එව ච තාව, ඤාණම්පි තාවස්ස පරිපාකං න ගච්ඡතී”ති චින්තෙත්වා තං ආදාය තක්කසිලායං එකස්ස උපට්ඨාකස්ස ගෙහං අගමාසි। සො ථෙරං වන්දිත්වා ඨිතො දාරකං දිස්වා “දාරකො, භන්තෙ, ලද්ධො”ති පුච්ඡි। “ආම, උපාසක, පබ්බජිස්සති, දහරො තාව තව සන්තිකෙ හොතූ”ති। සො “සාධු, භන්තෙ”ති තං පුත්තට්ඨානෙ ඨපෙත්වා පටිජග්ගි। තස්ස පන ගෙහෙ ද්වාදස වස්සානි භණ්ඩකං උස්සන්නං හොති। සො ගාමන්තරං ගච්ඡන්තො සබ්බම්පි තං භණ්ඩකං ආපණං ආහරිත්වා තස්ස තස්ස භණ්ඩකස්ස මූලං ආචික්ඛිත්වා “ඉදඤ්චිදඤ්ච එත්තකං නාම ධනං ගහෙත්වා දදෙය්යාසී”ති වත්වා පක්කාමි।
bod:තං <pb V=2.270/> දිවසං නගරපරිග්ගාහිකා දෙවතා අන්තමසො ජීරකමරිචමත්තකෙනාපි අත්ථිකෙ තස්සෙව ආපණාභිමුඛෙ කරිංසු। සො ද්වාදස වස්සානි උස්සන්නභණ්ඩකං එකදිවසෙනෙව වික්කිණි। කුටුම්බිකො ආගන්ත්වා ආපණෙ කිඤ්චි අදිස්වා “සබ්බං තෙ, තාත, භණ්ඩකං නාසිත”න්ති ආහ। “න නාසිතං, තාත, සබ්බං තුම්හෙහි වුත්තනයෙන වික්කිණිතං, ඉදං අසුකස්ස මූලං, ඉදං අසුකස්ස <pb M=2.295/> මූල”න්ති සබ්බමූලං තස්සෙව අප්පෙසි। කුටුම්බිකො පසීදිත්වා “අනග්ඝො පුරිසො යත්ථ කත්ථචි ජීවිතුං සමත්ථො”ති අත්තනො වයප්පත්තං ධීතරං තස්ස දත්වා “ගෙහමස්ස කරොථා”ති පුරිසෙ ආණාපෙත්වා නිට්ඨිතෙ ගෙහෙ “ගච්ඡථ තුම්හෙ, අත්තනො ගෙහෙ වසථා”ති ආහ। අථස්ස ගෙහපවිසනකාලෙ එකෙන පාදෙන උම්මාරෙ අක්කන්තමත්තෙ ගෙහස්ස පච්ඡිමභාගෙ භූමිට්ඨානෙ අසීතිහත්ථො සුවණ්ණපබ්බතො උට්ඨහි। රාජා කිර ජටිලස්ස ගෙහෙ භූමිං භින්දිත්වා සුවණ්ණපබ්බතො උට්ඨිතොති සුත්වා තස්ස සෙට්ඨිඡත්තං පෙසෙසි। සො ජටිලසෙට්ඨි නාම අහොසීති අයමස්ස පුඤ්ඤවතො ඉද්ධි।
bod:<b>මෙණ්ඩකස්ස සෙට්ඨිස්ස පුඤ්ඤවතො ඉද්ධී</b>ති (මහාව॰ 296) මෙණ්ඩකො නාම විපස්සිම්හි භගවති කතාධිකාරො මගධරට්ඨෙ භද්දියනගරෙ සෙට්ඨි। තස්ස කිර පච්ඡිමගෙහෙ අට්ඨකරීසමත්තෙ ඨානෙ හත්ථිඅස්සඋසභප්පමාණා සුවණ්ණමෙණ්ඩකා පථවිං භින්දිත්වා පිට්ඨියා පිට්ඨිං පහරමානා උට්ඨහිංසු, තෙසං මුඛෙසු පඤ්චවණ්ණානං සුත්තානං ගෙණ්ඩුකා පක්ඛිත්තා හොන්ති। සප්පිතෙලමධුඵාණිතාදීහි ච වත්ථච්ඡාදනහිරඤ්ඤසුවණ්ණාදීහි ච අත්ථෙ සති තෙසං මුඛතො ගෙණ්ඩුකං අපනෙන්ති। එකස්සපි මෙණ්ඩකස්ස මුඛතො සකලජම්බුදීපවාසීනං පහොනකං සප්පිතෙලමධුඵාණිතවත්ථච්ඡාදනහිරඤ්ඤසුවණ්ණං නික්ඛමති। තතො පට්ඨායෙස මෙණ්ඩකසෙට්ඨීති පඤ්ඤායීති අයමස්ස පුඤ්ඤවතො ඉද්ධි।
bod:<b>ඝොසිතස්ස</b> <pb P=3.680/> <b>ගහපතිස්ස පුඤ්ඤවතො ඉද්ධී</b>ති ඝොසිතො (අ॰ නි॰ අට්ඨ॰ 1.1.260-261) නාම පච්චෙකසම්බුද්ධෙ කතාධිකාරො සක්කරට්ඨෙ කොසම්බියං සෙට්ඨි। සො කිර දෙවලොකතො චවිත්වා කොසම්බියං නගරසොභිනියා කුච්ඡිස්මිං නිබ්බත්ති। සා තං විජාතදිවසෙ සුප්පෙ සයාපෙත්වා සඞ්කාරකූටෙ ඡඩ්ඩාපෙසි। දාරකං කාකසුනඛා පරිවාරෙත්වා නිසීදිංසු। එකො පුරිසො තං දිස්වාව පුත්තසඤ්ඤං පටිලභිත්වා “පුත්තො මෙ ලද්ධො”ති ගෙහං නෙසි। තදා කොසම්බිකසෙට්ඨි පුරොහිතං දිස්වා “කිං, ආචරිය, අජ්ජ තෙ තිථිකරණනක්ඛත්තාදයො ඔලොකිතා”ති පුච්ඡිත්වා “ආම, මහාසෙට්ඨී”ති වුත්තෙ “ජනපදස්ස කිං භවිස්සතී”ති පුච්ඡි। “ඉමස්මිං නගරෙ අජ්ජ ජාතදාරකො ජෙට්ඨසෙට්ඨි භවිස්සතී”ති ආහ। තදා සෙට්ඨිනො භරියා ගරුගබ්භා <pb M=2.296/> හොති, තස්මා සො සීඝං ගෙහං පෙසෙසි “ගච්ඡ, ජානාහි නං විජාතා වා, න <pb V=2.271/> වා”ති। “න විජාතා”ති සුත්වා ගෙහං ගන්ත්වා කාළිං නාම දාසිං පක්කොසිත්වා සහස්සං දත්වා “ගච්ඡ, ඉමස්මිං නගරෙ උපධාරෙත්වා අජ්ජ ජාතදාරකං ගණ්හිත්වා එහී”ති ආහ। සා උපධාරෙන්තී තං ගෙහං ගන්ත්වා තං දාරකං තං දිවසං ජාතං ඤත්වා සහස්සං දත්වා ආනෙත්වා සෙට්ඨිනො දස්සෙසි। සෙට්ඨි “සචෙ මෙ ධීතා ජායිස්සති, තාය නං සද්ධිං නිවාසෙත්වා සෙට්ඨිට්ඨානස්ස සාමිකං කරිස්සාමි। සචෙ පුත්තො ජායිස්සති, ඝාතෙස්සාමි න”න්ති චින්තෙත්වා තං ගෙහෙ වඩ්ඪාපෙසි।
bod:අථස්ස භරියා කතිපාහච්චයෙන පුත්තං විජායි। සෙට්ඨි “ඉමස්මිං අසති මම පුත්තො සෙට්ඨිට්ඨානං ලභිස්සති। ඉදානෙව නං මාරෙතුං වට්ටතී”ති කාළිං ආමන්තෙත්වා “ගච්ඡ ජෙ, වජතො ගුන්නං නික්ඛමනවෙලාය වජද්වාරමජ්ඣෙ ඉමං තිරියං නිපජ්ජාපෙහි, ගාවියො නං මද්දිත්වා මාරෙස්සන්ති, මද්දිතාමද්දිතභාවං පනස්ස ඤත්වා එහී”ති ආහ। සා ගන්ත්වා ගොපාලකෙන වජද්වාරෙ විවටමත්තෙයෙව තං තථා නිපජ්ජාපෙසි। ගොගණජෙට්ඨකො උසභො අඤ්ඤස්මිං කාලෙ සබ්බපච්ඡා නික්ඛමන්තොපි තංදිවසං සබ්බපඨමං නික්ඛමිත්වා දාරකං චතුන්නං පාදානං අන්තරෙ කත්වා අට්ඨාසි। අනෙකසතා ගාවො උසභස්ස ද්වෙ පස්සානි ඝංසන්තියො නික්ඛමිංසු। ගොපාලකොපි “අයං උසභො පුබ්බෙ සබ්බපච්ඡා නික්ඛමති, අජ්ජ පන පඨමං නික්ඛමිත්වා ද්වාරමජ්ඣෙ නිච්චලොව ඨිතො, කිං නු ඛො එත”න්ති චින්තෙත්වා ගන්ත්වා තස්ස හෙට්ඨා නිපන්නං දාරකං දිස්වා පුත්තසිනෙහං පටිලභිත්වා “පුත්තො මෙ ලද්ධො”ති ගෙහං නෙසි।
bod:කාළී ගන්ත්වා සෙට්ඨිනා පුච්ඡිතා තමත්ථං ආරොචෙත්වා “ගච්ඡ, නං පුන ඉමං සහස්සං දත්වා ආනෙහී”ති වුත්තා පුන ආනෙත්වා අදාසි। අථ නං සෙට්ඨි ආහ – “අම්ම කාළි, ඉමස්මිං නගරෙ පඤ්චසකටසතානි පච්චූසකාලෙ උට්ඨාය වාණිජ්ජාය ගච්ඡන්ති, ත්වං ඉමං නෙත්වා <pb P=3.681/> චක්කමග්ගෙ නිපජ්ජාපෙහි, ගොණා වා නං මද්දිස්සන්ති, චක්කං වා ඡින්දිස්සති, පවත්තිඤ්චස්ස ඤත්වා ආගච්ඡෙය්යාසී”ති। සා ගන්ත්වා චක්කමග්ගෙ නිපජ්ජාපෙසි। සාකටිකජෙට්ඨකො පුරතො අහොසි। අථස්ස ගොණා තං ඨානං පත්වා ධුරං ඡඩ්ඩෙසුං, පුනප්පුනං ආරොපෙත්වා පාජියමානාපි පුරතො න ගච්ඡිංසු। එවං තස්ස තෙහි සද්ධිං වායමන්තස්සෙව අරුණං උට්ඨහි। සො “කිං නාම ගොණා කරිංසූ”ති මග්ගං ඔලොකෙන්තො දාරකං දිස්වා “භාරියං වත <pb M=2.297/> කම්ම”න්ති චින්තෙත්වා “පුත්තො මෙ ලද්ධො”ති තුට්ඨමානසො තං ගෙහං නෙසි।
bod:කාළීපි ගන්ත්වා සෙට්ඨිනා පුච්ඡිතා තං පවත්තිං ආචික්ඛිත්වා “ගච්ඡ, නං පුන සහස්සං දත්වා ආනෙහී”ති වුත්තා තථා අකාසි। අථ නං සෙට්ඨි ආහ – “ඉදානි නං ආමකසුසානං නෙත්වා ගච්ඡන්තරෙ නිපජ්ජාපෙහි, තත්ථ සුනඛාදීහි ඛාදිතො, අමනුස්සෙන වා පහටො මරිස්සති, මතාමතභාවඤ්චස්ස <pb V=2.272/> ජානිත්වා ආගච්ඡෙය්යාසී”ති। සා තං නෙත්වා තත්ථ නිපජ්ජාපෙත්වා එකමන්තෙ අට්ඨාසි। තං සුනඛාදයො වා අමනුස්සො වා උපසඞ්කමිතුං නාසක්ඛිංසු। අථෙකො අජපාලො අජා ගොචරං නෙන්තො සුසානපස්සෙන ගච්ඡති। එකා අජා පණ්ණානි ඛාදමානා ගච්ඡන්තරං පවිසිත්වා දාරකං දිස්වා ජණ්ණුකෙහි ඨත්වා දාරකස්ස ථනං අදාසි। අජපාලකෙන “හෙ හෙ”ති සද්දෙ කතෙපි න නික්ඛමි। සො “යට්ඨියා නං පහරිත්වා නීහරිස්සාමී”ති ගච්ඡන්තරං පවිට්ඨො ජණ්ණුකෙහි ඨත්වා දාරකං ඛීරං පායන්තිං දිස්වා දාරකෙ පුත්තසිනෙහං පටිලභිත්වා “පුත්තො මෙ ලද්ධො”ති ආදාය පක්කාමි।
bod:කාළී ගන්ත්වා සෙට්ඨිනා පුච්ඡිතා තං පවත්තිං ආචික්ඛිත්වා “ගච්ඡ, නං පුන සහස්සං දත්වා ආනෙහී”ති වුත්තා තථා අකාසි। අය නං සෙට්ඨි ආහ – “අම්ම, ඉමං ආදාය චොරපපාතපබ්බතං අභිරුහිත්වා පපාතෙ ඛිප, පබ්බතකුච්ඡියං පටිහඤ්ඤමානො ඛණ්ඩාඛණ්ඩිකො හුත්වා භූමියං පතිස්සති, මතාමතභාවඤ්චස්ස ඤත්වා ආගච්ඡෙය්යාසී”ති। සා තං තථා නෙත්වා පබ්බතමත්ථකෙ ඨත්වා ඛිපි। තං ඛො පන පබ්බතකුච්ඡිං නිස්සාය මහාවෙළුගුම්බො පබ්බතානුසාරෙනෙව වඩ්ඪි, තස්ස මත්ථකං ඝනජාතො ජිඤ්ජුකගුම්බො අවත්ථරි। දාරකො පතන්තො කොජවෙ විය තස්මිං පති। තං දිවසඤ්ච නළකාරජෙට්ඨකස්ස වෙණුබලි පත්තො හොති। සො පුත්තෙන සද්ධිං ගන්ත්වා තං වෙළුගුම්බං ඡින්දිතුං ආරභි। තස්මිං චලිතෙ දාරකො සද්දමකාසි। සො දාරකසද්දො වියාති එකෙන පස්සෙන අභිරුහිත්වා තං දිස්වා “පුත්තො මෙ ලද්ධො”ති තුට්ඨචිත්තො ආදාය ගතො। කාළී ගන්ත්වා සෙට්ඨිනා පුච්ඡිතා තං පවත්තිං ආචික්ඛිත්වා “ගච්ඡ, නං පුන සහස්සං දත්වා ආනෙහී”ති වුත්තා තථා අකාසි।
bod:සෙට්ඨිනො ඉදඤ්චිදඤ්ච කරොන්තස්සෙව දාරකො වඩ්ඪිතො। මහාඝොසවචනත්තා චස්ස ඝොසිතොතෙව නාමං අහොසි। සො සෙට්ඨිනො අක්ඛිම්හි <pb P=3.682/> <pb M=2.298/> කණ්ටකො විය ඛායි, උජුකං ඔලොකෙතුම්පි න විසහි। අථස්ස මරණූපායං චින්තෙන්තො අත්තනො කුම්භකාරස්ස සන්තිකං ගන්ත්වා තස්ස “කදා ආවාපං ආලිම්පෙස්සසී”ති පුච්ඡිත්වා “ස්වෙ”ති වුත්තෙ “තෙන හි ඉදං සහස්සං ගණ්හිත්වා මමෙකං කම්මං කරොහී”ති ආහ। “කිං සාමී”ති? “එකො මෙ අවජාතපුත්තො අත්ථි, තං තව සන්තිකං පෙසිස්සාමි, අථ නං ගබ්භං පවෙසෙත්වා තිණ්හාය වාසියා ඛණ්ඩාඛණ්ඩිකං ඡින්දිත්වා චාටියං පක්ඛිපිත්වා ආවාපෙ පවෙසෙය්යාසීති। ඉදං තෙ සහස්සං සච්චකාරසදිසං, උත්තරිං පන තෙ කත්තබ්බයුත්තකං පච්ඡා කරිස්සාමී”ති। කුම්භකාරො “සාධූ”ති සම්පටිච්ඡි।
bod:සෙට්ඨි පුනදිවසෙ ඝොසිතං පක්කොසිත්වා “හිය්යො මයා කුම්භකාරො එකං කම්මං ආණත්තො, එහි <pb V=2.273/>, ත්වං තාත, තස්ස සන්තිකං ගන්ත්වා එවං වදෙහි ‘හිය්යො කිර මෙ පිතරා ආණත්තං කම්මං නිප්ඵාදෙහී’”ති පහිණි। සො “සාධූ”ති අගමාසි। තං තත්ථ ගච්ඡන්තං ඉතරො සෙට්ඨිනො පුත්තො දාරකෙහි සද්ධිං ගුළකකීළං කීළන්තො දිස්වා පක්කොසිත්වා “කුහිං ගච්ඡසී”ති පුච්ඡිත්වා පිතු සාසනං ගහෙත්වා “කුම්භකාරස්ස සන්තික”න්ති වුත්තෙ “අහං තත්ථ ගමිස්සාමි, ඉමෙ මං දාරකා බහුලක්ඛං ජිනිංසු, තං මෙ පටිජිනිත්වා දෙහී”ති ආහ। “අහං පිතු භායාමී”ති। “මා භායි, භාතික, අහං තං සාසනං හරිස්සාමී”ති। “බහූහි ජිතො යාවාහං ආගච්ඡාමි, තාව මෙ ලක්ඛං පටිජිනාහී”ති। ඝොසිතො කිර ගුළකකීළායං ඡෙකො, තෙන නං එවං නිබන්ධි। සොපි තං “තෙන හි ගන්ත්වා කුම්භකාරං වදෙහි ‘පිතරා කිර මෙ හිය්යො එකං කම්මං ආණත්තං, තං නිප්ඵාදෙහී’”ති උය්යොජෙසි। සො තස්ස සන්තිකං ගන්ත්වා තථා අවච। අථ නං කුම්භකාරො සෙට්ඨිනා වුත්තනියාමෙන මාරෙත්වා ආවාපෙ ඛිපි। ඝොසිතොපි දිවසභාගං කීළිත්වා සායන්හසමයෙව ගෙහං ගන්ත්වා “කිං, තාත, න ගතොසී”ති වුත්තෙ අත්තනො අගතකාරණඤ්ච කනිට්ඨස්ස ගතකාරණඤ්ච ආරොචෙසි। සෙට්ඨි “ධී ධී”ති මහාවිරවං විරවිත්වා සකලසරීරෙ පක්කුථිතලොහිතො විය හුත්වා “අම්භො කුම්භකාර, මා නාසයි, මා නාසයී”ති බාහා පග්ගය්හ කන්දන්තො තස්ස සන්තිකං අගමාසි। කුම්භකාරො තං තථා ආගච්ඡන්තං දිස්වා “සාමි, මා සද්දං කරි, කම්මං නිප්ඵන්න”න්ති ආහ। සො පබ්බතෙන විය මහන්තෙන සොකෙන අවත්ථටො හුත්වා අනප්පකං දොමනස්සං පටිසංවෙදෙසි।
bod:එවං <pb P=3.683/> <pb M=2.299/> සන්තෙපි පන සෙට්ඨි තං උජුකං ඔලොකෙතුං න සක්කොති। “කින්ති නං මාරෙය්ය”න්ති චින්තෙන්තො “මම ගාමසතෙ ආයුත්තකස්ස සන්තිකං පෙසෙත්වා මාරාපෙස්සාමී”ති උපායං දිස්වා “අයං මෙ අවජාතපුත්තො, ඉමං මාරෙත්වා වච්චකූපෙ ඛිපතු, එවඤ්ච කතෙ අහං මාතුලස්ස කත්තබ්බයුත්තකං ජානිස්සාමී”ති තස්ස පණ්ණං ලිඛිත්වා “තාත ඝොසිත, අම්හාකං ගාමසතෙ ආයුත්තකො අත්ථි, ඉමං පණ්ණං හරිත්වා තස්ස දෙහී”ති වත්වා පණ්ණං තස්ස දුස්සන්තෙ බන්ධි। සො පන අක්ඛරසමයං න ජානාති। දහරකාලතො පට්ඨාය හි තං මාරාපෙන්තොව සෙට්ඨි මාරෙතුං නාසක්ඛි, කිං අක්ඛරසමයං සික්ඛාපෙස්සති। සො අත්තනො මරණපණ්ණමෙව දුස්සන්තෙ බන්ධිත්වා නික්ඛමන්තො ආහ – “පාථෙය්යං මෙ, තාත, නත්ථී”ති। “පාථෙය්යෙන කම්මං නත්ථි, අන්තරාමග්ගෙ අසුකගාමෙ නාම මම සහායකො සෙට්ඨි අත්ථි, තස්ස ඝරෙ පාතරාසං කත්වා පුරතො ගච්ඡා”ති। සො “සාධූ”ති පිතරං වන්දිත්වා නික්ඛන්තො තං ගාමං පත්වා සෙට්ඨිඝරං පුච්ඡිත්වා ගන්ත්වා සෙට්ඨිජායං පස්සි। “කුතො ආගතොසී”ති ච වුත්තෙ “අන්තොනගරතො”ති ආහ। “කස්ස පුත්තොසී”ති? “තුම්හාකං සහායසෙට්ඨිනො, අම්මා”ති। “ත්වංසි ඝොසිතො නාමා”ති? “ආම, අම්මා”ති। තස්සා සහ දස්සනෙනෙව තස්මිං පුත්තසිනෙහො උප්පජ්ජි। සෙට්ඨිනො පනෙකා ධීතා <pb V=2.274/> අත්ථි පන්නරසසොළසවස්සුද්දෙසිකා අභිරූපා පාසාදිකා, තං රක්ඛිතුං එකමෙව පෙසනකාරිකං දාසිං දත්වා සත්තභූමිකස්ස පාසාදස්ස උපරිමතලෙ සිරිගබ්භෙ වසාපෙන්ති। සෙට්ඨිධීතා තස්මිං ඛණෙ තං දාසිං අන්තරාපණං පෙසෙසි। අථ නං සෙට්ඨිජායා දිස්වා “කුහිං ගච්ඡසී”ති පුච්ඡිත්වා “අය්යධීතාය පෙසනෙනා”ති වුත්තෙ “ඉතො තාව එහි, තිට්ඨතු පෙසනං, පුත්තස්ස මෙ පීඨකං අත්ථරිත්වා උදකං ආහරිත්වා පාදෙ ධොවිත්වා තෙලං මක්ඛිත්වා සයනං අත්ථරිත්වා දෙහි, පච්ඡා පෙසනං කරිස්සසී”ති ආහ। සා තථා අකාසි।
bod:අථ නං චිරෙනාගතං සෙට්ඨිධීතා සන්තජ්ජෙසි। අථ නං සා ආහ – “මා මෙ කුජ්ඣි, සෙට්ඨිපුත්තො ඝොසිතො ආගතො, තස්ස ඉදඤ්චිදඤ්ච කත්වා තත්ථ ගන්ත්වා ආගතාම්හී”ති। සෙට්ඨිධීතාය “සෙට්ඨිපුත්තො ඝොසිතො”ති නාමං සුත්වාව පුබ්බසන්නිවාසවසෙන පෙමං ඡවිආදීනි ඡින්දිත්වා අට්ඨිමිඤ්ජං ආහච්ච ඨිතං। අථ නං පුච්ඡි “කුහිං සො අම්මා”ති? “සයනෙ <pb P=3.684/> නිපන්නො නිද්දායතී”ති <pb M=2.300/>। “අත්ථි පනස්ස හත්ථෙ කිඤ්චී”ති? “දුස්සන්තෙ පණ්ණං අත්ථී”ති। සා “කිං පණ්ණං නු ඛො එත”න්ති තස්මිං නිද්දායන්තෙ මාතාපිතූනං අඤ්ඤවිහිතතාය අපස්සන්තානං ඔතරිත්වා තස්ස සන්තිකං ගන්ත්වා තං පණ්ණං මොචෙත්වා ආදාය අත්තනො ගබ්භං පවිසිත්වා ද්වාරං පිධාය වාතපානං විවරිත්වා අක්ඛරසමයෙ කුසලතාය තං පණ්ණං වාචෙත්වා “අහො වත බාලො අත්තනො මරණපණ්ණං දුස්සන්තෙ බන්ධිත්වා විචරති, සචෙ මයා න දිට්ඨං අස්ස, නත්ථි තස්ස ජීවිත”න්ති। තං පණ්ණං ඵාලෙත්වා නාසෙත්වා සෙට්ඨිස්ස වචනෙන අපරං පණ්ණං ලිඛි – “අයං මම පුත්තො ඝොසිතො නාම, ගාමසතතො පණ්ණාකාරං ආහරාපෙත්වා ඉමස්ස ජනපදසෙට්ඨිනො ධීතරා සද්ධිං මඞ්ගලං කත්වා අත්තනො වසනගාමස්ස මජ්ඣෙ ද්විභූමිකං ගෙහං කාරෙත්වා පාකාරපරික්ඛෙපෙන චෙව පුරිසගුත්තීහි ච සුසංවිහිතාරක්ඛං කරොතු, මය්හං ඉදඤ්චිදඤ්ච මයා කතන්ති සාසනං පෙසෙතු। එවං කතෙ අහං මාතුලස්ස කත්තබ්බයුත්තකං ජානිස්සාමී”ති ලිඛිත්වා ච පණ්ණං සඞ්ඝරිත්වා දුස්සන්තෙයෙවස්ස බන්ධි।
bod:සො දිවසභාගං නිද්දායිත්වා උට්ඨාය භුඤ්ජිත්වා පක්කාමි, පුනදිවසෙ පාතොව තං ගාමං ගන්ත්වා ආයුත්තකං ගාමකිච්චං කරොන්තමෙව පස්සි। සො තං දිස්වා “කිං තාතා”ති පුච්ඡිත්වා “පිතරා මෙ තුම්හාකං පණ්ණං පෙසිත”න්ති වුත්තෙ පණ්ණං ගහෙත්වා වාචෙත්වා තුට්ඨමානසො “පස්සථ, භො, මම සාමිනො මයි සිනෙහං කත්වා ජෙට්ඨපුත්තස්ස මඞ්ගලං කරොතූ”ති මම සන්තිකං පහිණි। “සීඝං දාරුආදීනි ආහරථා”ති ගහපතිකෙ ආණාපෙත්වා ගාමමජ්ඣෙ වුත්තප්පකාරං ගෙහං කාරාපෙත්වා ගාමසතතො පණ්ණාකාරං ආහරාපෙත්වා ජනපදසෙට්ඨිනො ධීතරං ආනෙත්වා මඞ්ගලං කත්වා සෙට්ඨිස්ස සාසනං පහිණි “ඉදඤ්චිදඤ්ච මයා කත”න්ති।
bod:තං <pb V=2.275/> සුත්වා සෙට්ඨිනො “යං කාරෙමි, තං න හොති। යං න කාරෙමි, තං හොතී”ති මහන්තං දොමනස්සං උප්පජ්ජි। පුත්තසොකෙන සද්ධිං සො සොකො එකතො හුත්වා කුච්ඡිදාහං උප්පාදෙත්වා අතිසාරං ජනෙසි। සෙට්ඨිධීතාපි “සචෙ කොචි සෙට්ඨිනො සන්තිකා ආගච්ඡති, මම අකථෙත්වා සෙට්ඨිපුත්තස්ස පඨමතරං මා කථෙථා”ති ආණාපෙසි। සෙට්ඨිපි ඛො “න දානි දුට්ඨපුත්තං මම සාපතෙය්යස්ස සාමිකං කරිස්සාමී”ති චින්තෙත්වා එකං ආයුත්තකං ආහ – “මාතුල, පුත්තං මෙ දට්ඨුකාමොම්හි, එකං පාදමූලිකං පෙසෙත්වා <pb M=2.301/> එකං පණ්ණං ලිඛිත්වා පෙසෙත්වා මම පුත්තං පක්කොසාපෙහී”ති। සො “සාධූ”ති පණ්ණං දත්වා එකං පුරිසං පෙසෙසි। සෙට්ඨිධීතා සෙට්ඨිස්ස බලවගිලානකාලෙ ඝොසිතකුමාරං ආදාය අගමාසි। සෙට්ඨි කාලමකාසි। රාජා <pb P=3.685/> පිතරි කාලඞ්කතෙ පිතරා භුත්තභොගං දත්වා සබ්බසතෙන සෙට්ඨිට්ඨානං අදාසි। ඝොසිතසෙට්ඨි නාම හුත්වා මහාසම්පත්තියං ඨිතො සෙට්ඨිධීතාය කාළියා වචනෙන ආදිතො පට්ඨාය සත්තසු ඨානෙසු අත්තනො මරණමුත්තභාවං ඤත්වා දෙවසිකං සතසහස්සං විස්සජ්ජෙත්වා දානං පට්ඨපෙසීති। එවමස්ස සත්තසු ඨානෙසු අරොගභාවො පුඤ්ඤවතො ඉද්ධි। තත්ථ ගහන්ති ගෙහං වුච්චති, ගහෙ පති <b>ගහපති</b>। මහාසාලකුලෙ අධිපතිස්සෙතං නාමං। කෙසුචි පොත්ථකෙසු ඝොසිතානන්තරං මෙණ්ඩකො ලිඛිතො।
bod:<b>පඤ්චන්නං මහාපුඤ්ඤානං පුඤ්ඤවතො ඉද්ධී</b>ති එත්ථ පුඤ්ඤිද්ධි පඤ්චන්නං මහාපුඤ්ඤානං දට්ඨබ්බාති අත්ථො। පඤ්ච මහාපුඤ්ඤා නාම මෙණ්ඩකසෙට්ඨි, තස්ස භරියා චන්දපදුමා, පුත්තො ධනඤ්චයසෙට්ඨි, සුණිසා සුමනදෙවී, දොසො පුණ්ණො නාමාති ඉමෙ පඤ්ච ජනා පච්චෙකසම්බුද්ධෙ කතාධිකාරා। තෙසු මෙණ්ඩකසෙට්ඨි අඩ්ඪතෙරසානි කොට්ඨසතානි සොධාපෙත්වා සීසං න්හාතො ද්වාරෙ නිසීදිත්වා උද්ධං උල්ලොකෙති, ආකාසතො රත්තසාලිධාරා ඔපතිත්වා සබ්බකොට්ඨෙ පූරෙති। තස්ස භරියා තණ්ඩුලං එකනාළිමත්තං ගහෙත්වා භත්තං පචාපෙත්වා එකස්මිං සූපබ්යඤ්ජනකෙ සූපං කාරෙත්වා සබ්බාලඞ්කාරපටිමණ්ඩිතා ද්වාරකොට්ඨකෙ පඤ්ඤත්තාසනෙ නිසීදිත්වා “සබ්බෙ භත්තෙන අත්ථිකා ආගච්ඡන්තූ”ති ඝොසාපෙත්වා පක්කොසාපෙත්වා සුවණ්ණකටච්ඡුං ආදාය ආගතාගතානං උපනීතභාජනානි පූරෙත්වා දෙති, සකලදිවසම්පි දෙන්තියා කටච්ඡුනා සකිං ගහිතට්ඨානමත්තමෙව පඤ්ඤායති। තස්ස පුත්තො සීසං න්හාතො සහස්සත්ථවිකං ආදාය “කහාපණෙහි අත්ථිකා ආගච්ඡන්තූ”ති ඝොසාපෙත්වා ආගතාගතානං ගහිතභාජනානි පූරෙත්වා දෙති। ථවිකාය කහාපණසහස්සමෙව හොති। තස්ස සුණිසා සබ්බාලඞ්කාරපටිමණ්ඩිතා චතුදොණිකං වීහිපිටකං ආදාය ආසනෙ නිසින්නා “බීජභත්තෙන අත්ථිකා ආගච්ඡන්තූ”ති ඝොසාපෙත්වා ආගතාගතානං ගහිතභාජනානි පූරෙත්වා දෙති, පිටකං යථාපූරිතමෙව හොති। තස්ස දාසො සබ්බාලඞ්කාරපටිමණ්ඩිතො සුවණ්ණයුගෙ <pb M=2.302/> සුවණ්ණයොත්තෙහි ගොණෙ යොජෙත්වා සුවණ්ණපතොදයට්ඨිං ආදාය ගොණානං ගන්ධපඤ්චඞ්ගුලිකානි දත්වා විසාණෙසු සුවණ්ණකොසකෙ පටිමුඤ්චිත්වා ඛෙත්තං ගන්ත්වා පාජෙති <pb V=2.276/>, ඉතො තිස්සො, ඉතො තිස්සො, මජ්ඣෙ එකාති සත්ත සීතායො භිජ්ජිත්වා ගච්ඡන්ති। ජම්බුදීපවාසිනො භත්තබීජහිරඤ්ඤසුවණ්ණාදීසු යථාරුචිතං සෙට්ඨිගෙහතොයෙව ගණ්හිංසු। අනුක්කමෙන පන භද්දියනගරං අනුප්පත්තෙ භගවති භගවතො ධම්මදෙසනාය පඤ්ච මහාපුඤ්ඤා ච ධනඤ්චයසෙට්ඨිස්ස ධීතා විසාඛා ච සොතාපත්තිඵලං පාපුණිංසු। අයං පන නෙසං පඤ්චන්නං මහාපුඤ්ඤානං පුඤ්ඤවතො ඉද්ධි। සඞ්ඛෙපෙන පන පරිපාකගතෙ පුඤ්ඤසම්භාරෙ ඉජ්ඣනකවිසෙසො පුඤ්ඤවතො ඉද්ධි।
bod:විජ්ජාමයිද්ධිනිද්දෙසෙ <pb P=3.686/> ඉජ්ඣනාකාරං ගන්ධාරිවිජ්ජං වා උපචාරසිද්ධං පත්ථිතසිද්ධං අඤ්ඤං වා විජ්ජං ධාරෙන්තීති <b>විජ්ජාධරා। විජ්ජං පරිජප්පෙත්වා</b>ති යථොපචාරං විජ්ජං මුඛෙන පරිවත්තෙත්වා। සෙසං වුත්තත්ථමෙවාති।
bod:සම්මාපයොගිද්ධිනිද්දෙසෙ ඉජ්ඣනාකාරමත්තං පුච්ඡිත්වා අඤ්ඤස්ස විසෙසස්ස අභාවතො “කතමා”ති අපුච්ඡිත්වා පකාරමත්තමෙව පුච්ඡන්තෙන “කථ”න්ති පුච්ඡා කතා, තථෙව “එව”න්ති නිගමනං කතං। එත්ථ ච පටිපත්තිසඞ්ඛාතස්සෙව සම්මාපයොගස්ස දීපනවසෙන පුරිමපාළිසදිසාව පාළි ආගතා। අට්ඨකථායං පන සකටබ්යූහාදිකරණවසෙන යංකිඤ්චි සංවිදහනං යංකිඤ්චි සිප්පකම්මං යංකිඤ්චි වෙජ්ජකම්මං තිණ්ණං වෙදානං උග්ගහණං තිණ්ණං පිටකානං උග්ගහණං, අන්තමසො කසනවපනාදීනි උපාදාය තං තං කම්මං කත්වා නිබ්බත්තවිසෙසො <b>තත්ථ තත්ථ සම්මාපයොගපච්චයා ඉජ්ඣනට්ඨෙන ඉද්ධී</b>ති ආගතාති।
cen:ඉද්ධිකථාවණ්ණනා නිට්ඨිතා।
cha:3:අභිසමයකථා
sub:අභිසමයකථාවණ්ණනා
bod:19:ඉදානි <pb V=2.277/> ඉද්ධිකථානන්තරං පරමිද්ධිභූතං අභිසමයං දස්සෙන්තෙන කථිතාය අභිසමයකථාය අපුබ්බත්ථානුවණ්ණනා। තත්ථ <b>අභිසමයො</b>ති සච්චානං අභිමුඛෙන සමාගමො, පටිවෙධොති අත්ථො। <b>කෙන</b> <pb M=2.303/> <b>අභිසමෙතී</b>ති කිං වුත්තං හොති? “එවං මහත්ථියො ඛො, භික්ඛවෙ, ධම්මාභිසමයො”තිආදීසු (සං॰ නි॰ 2.74) සුත්තපදෙසු යො සො අභිසමයොති වුත්තො, තස්මිං අභිසමයෙ වත්තමානෙ අභිසමෙතා පුග්ගලො කෙන ධම්මෙන සච්චානි අභිසමෙති, අභිමුඛො හුත්වා සමාගච්ඡති, පටිවිජ්ඣතීති වුත්තං හොතීති। අයං තාව චොදකස්ස පුච්ඡා। <b>චිත්තෙන අභිසමෙතී</b>ති චිත්තං විනා අභිසමයාභාවතො තථා විස්සජ්ජනං। <b>හඤ්චී</b>තිආදි පුන චොදනා। <b>හඤ්චි</b> යදීති අත්ථො। “චිත්තෙනා”ති වුත්තත්තා <b>තෙන හි අඤ්ඤාණී අභිසමෙතී</b>ති ආහ। <b>න අඤ්ඤාණී අභිසමෙතී</b>ති චිත්තමත්තෙනෙව අභිසමයාභාවතො පටික්ඛෙපො। <b>ඤාණෙන අභිසමෙතී</b>ති පටිඤ්ඤා। පුන <b>හඤ්චී</b>තිආදි “ඤාණෙනා”ති වුත්තත්තා අඤ්ඤාණී <b>අචිත්තකො</b>ති චොදනා। <b>න අචිත්තකො අභිසමෙතී</b>ති අචිත්තකස්ස අභිසමයාභාවතො පටික්ඛෙපො। <b>චිත්තෙන චා</b>තිආදි පටිඤ්ඤා। පුන <b>හඤ්චී</b>තිආදි සබ්බචිත්තඤාණසාධාරණවසෙන චොදනා। සෙසචොදනාවිස්සජ්ජනෙසුපි එසෙව නයො।
bod:පරතො <pb P=3.687/> පන <b>කම්මස්සකතචිත්තෙන ච ඤාණෙන චා</b>ති කම්මස්සකා සත්තාති එවං කම්මස්සකතාය පවත්තචිත්තෙන ච ඤාණෙන ච। <b>සච්චානුලොමිකචිත්තෙන ච ඤාණෙන චා</b>ති සච්චපටිවෙධස්ස අනුකූලත්තා සච්චානුලොමිකසඞ්ඛාතෙන විපස්සනාසම්පයුත්තචිත්තෙන ච විපස්සනාඤාණෙන ච। <b>කථ</b>න්ති යථා අභිසමයො හොති, තථා කථෙතුකම්යතා පුච්ඡා। <b>උප්පාදාධිපතෙය්ය</b>න්ති යස්මා චිත්තස්ස උප්පාදෙ අසති චෙතසිකානං උප්පාදො නත්ථි। ආරම්මණග්ගහණඤ්හි චිත්තං තෙන සහ උප්පජ්ජමානා චෙතසිකා කථං ආරම්මණෙ අග්ගහිතෙ උප්පජ්ජිස්සන්ති। අභිධම්මෙපි චිත්තුප්පාදෙනෙව චෙතසිකා විභත්තා, තස්මා මග්ගඤාණස්ස උප්පාදෙ අධිපතිභූතං චිත්තන්ති අත්ථො। <b>ඤාණස්සා</b>ති මග්ගඤාණස්ස। <b>හෙතු පච්චයො චා</b>ති ජනකො ච උපත්ථම්භකො <pb V=2.278/> ච। <b>තංසම්පයුත්ත</b>න්ති තෙන ඤාණෙන සම්පයුත්තං। <b>නිරොධගොචර</b>න්ති නිබ්බානාරම්මණං। <b>දස්සනාධිපතෙය්ය</b>න්ති සෙසානං දස්සනකිච්චාභාවා නිබ්බානදස්සනෙ අධිපතිභූතං। <b>චිත්තස්සා</b>ති මග්ගසම්පයුත්තචිත්තස්ස। <b>තංසම්පයුත්ත</b>න්ති තෙන චිත්තෙන සම්පයුත්තං।
bod:20:යස්මා එතම්පි පරියායං, න කෙවලං චිත්තඤාණෙහියෙව අභිසමයො, අථ ඛො සබ්බෙපි මග්ගසම්පයුත්තචිත්තචෙතසිකා ධම්මා සච්චාභිසමයකිච්චසාධනවසෙන <pb M=2.304/> අභිසමයො නාම හොන්ති, තස්මා තම්පි පරියායං දස්සෙතුකාමො <b>කිං නු එත්තකොයෙව අභිසමයො</b>ති පුච්ඡිත්වා <b>න හී</b>ති තං වචනං පටික්ඛිපිත්වා <b>ලොකුත්තරමග්ගක්ඛණෙ</b>තිආදිමාහ। <b>දස්සනාභිසමයො</b>ති දස්සනභූතො අභිසමයො। එස නයො සෙසෙසුපි। <b>සච්චා</b>ති සච්චඤාණානි। මග්ගඤාණමෙව නිබ්බානානුපස්සනට්ඨෙන <b>විපස්සනා। විමොක්ඛො</b>ති මග්ගවිමොක්ඛො। <b>විජ්ජා</b>ති මග්ගඤාණමෙව। <b>විමුත්තී</b>ති සමුච්ඡෙදවිමුත්ති। නිබ්බානං අභිසමීයතීති <b>අභිසමයො,</b> සෙසා අභිසමෙන්ති එතෙහීති <b>අභිසමයා</b>।
bod:21:පුන මග්ගඵලවසෙන අභිසමයං භින්දිත්වා දස්සෙතුං <b>කිං නූ</b>තිආදිමාහ। ඵලක්ඛණෙ පනෙත්ථ යස්මා සමුච්ඡෙදනට්ඨෙන ඛයෙ ඤාණං න ලබ්භති, තස්මා පටිප්පස්සද්ධට්ඨෙන <b>අනුප්පාදෙ ඤාණ</b>න්ති වුත්තං। සෙසං පන යථානුරූපං වෙදිතබ්බන්ති। ඉදානි යස්මා කිලෙසප්පහානෙ සති අභිසමයො හොති, අභිසමයෙ ච සති කිලෙසප්පහානං හොති, තස්මා චොදනාපුබ්බඞ්ගමං කිලෙසප්පහානං දස්සෙතුකාමො <b>ය්වාය</b>න්තිආදිමාහ। තත්ථ <b>ය්වාය</b>න්ති යො අයං මග්ගට්ඨො අරියපුග්ගලො। එවමාදිකානි පනෙත්ථ චත්තාරි වචනානි චොදකස්ස පුච්ඡා। පුන <pb P=3.688/> <b>අතීතෙ කිලෙසෙ පජහතී</b>ති ඉදං චොදනාය ඔකාසදානත්ථං විස්සජ්ජනං। <b>ඛීණ</b>න්ති භඞ්ගවසෙන ඛීණං। <b>නිරුද්ධ</b>න්ති සන්තානවසෙන පුනප්පුනං අනුප්පත්තියා නිරුද්ධං। <b>විගත</b>න්ති වත්තමානක්ඛණතො අපගතං। <b>විගමෙතී</b>ති අපගමයති। <b>අත්ථඞ්ගත</b>න්ති අභාවං ගතං। <b>අත්ථඞ්ගමෙතී</b>ති අභාවං ගමයති। තත්ථ දොසං දස්සෙත්වා <b>න අතීතෙ කිලෙසෙ පජහතී</b>ති පටික්ඛිත්තං। අනාගතචොදනාය <b>අජාත</b>න්ති ජාතිං අප්පත්තං। <b>අනිබ්බත්ත</b>න්ති සභාවං අප්පත්තං। <b>අනුප්පන්න</b>න්ති උප්පාදතො පභුති උද්ධං න පටිපන්නං। <b>අපාතුභූත</b>න්ති පච්චුප්පන්නභාවෙන චිත්තස්ස අපාතුභූතං। අතීතානාගතෙ පජහතො පහාතබ්බානං නත්ථිතාය අඵලො වායාමො ආපජ්ජතීති තදුභයම්පි පටික්ඛිත්තං। <b>රත්තො රාගං පජහතී</b>ති වත්තමානෙන රාගෙන රත්තො තමෙව රාගං පජහති। වත්තමානකිලෙසෙසුපි එසෙව නයො। <b>ථාමගතො</b>ති ථිරසභාවං ගතො। <b>කණ්හසුක්කා</b>ති අකුසලා ච කුසලා ච ධම්මා <b>යුගනද්ධා සමමෙව වත්තන්තී</b>ති ආපජ්ජතීති අත්ථො। <b>සංකිලෙසිකා</b>ති එවං සංකිලෙසානං සම්පයුත්තභාවෙ සති සංකිලෙසෙ නියුත්තා <b>මග්ගභාවනා හොතී</b>ති ආපජ්ජතීති අත්ථො। එවං පච්චුප්පන්නෙ පජහතො වායාමෙන සද්ධිං පහාතබ්බානං <pb V=2.279/> <pb M=2.305/> අත්ථිතාය සංකිලෙසිකා ච මග්ගභාවනා හොති, වායාමො ච අඵලො හොති। න හි පච්චුප්පන්නානං කිලෙසානං චිත්තවිප්පයුත්තතා නාම අත්ථීති।
bod:<b>න හී</b>ති චතුධා වුත්තස්ස වචනස්ස පටික්ඛෙපො। <b>අත්ථී</b>ති පටිජානනං। <b>යථා කථං වියා</b>ති අත්ථිභාවස්ස උදාහරණදස්සනත්ථං පුච්ඡා। යථා අත්ථි, තං කෙන පකාරෙන විය අත්ථි, කිං විය අත්ථීති අත්ථො। <b>සෙය්යථාපී</b>ති යථා නාම। <b>තරුණරුක්ඛො</b>ති ඵලදායකභාවදීපනත්ථං තරුණග්ගහණං। <b>අජාතඵලො</b>ති ඵලදායකත්තෙපි සති ඵලග්ගහණතො පුරෙකාලග්ගහණං। <b>තමෙන</b>න්ති තං රුක්ඛං। <b>එන</b>න්ති නිපාතමත්තං, තං එතන්ති වා අත්ථො। <b>මූලං ඡින්දෙය්යා</b>ති මූලතො ඡින්දෙය්ය। <b>අජාතඵලා</b>ති අජාතානි ඵලානි। <b>එවමෙව</b>න්ති එවං එවං। <b>උප්පාදො පවත්තං නිමිත්තං ආයූහනා</b>ති චතූහිපි පච්චුප්පන්නඛන්ධසන්තානමෙව වුත්තං। යස්මිඤ්හි ඛන්ධසන්තානෙ යං යං මග්ගඤාණං උප්පජ්ජති, තෙන තෙන මග්ගඤාණෙන පහාතබ්බානං කිලෙසානං තං ඛන්ධසන්තානං අබීජං හොති, තස්ස අබීජභූතත්තා තප්පච්චයා තෙ තෙ කිලෙසා අනුප්පන්නා එව න උප්පජ්ජන්ති। <b>ආදීනවං දිස්වා</b>ති අනිච්චාදිතො ආදීනවං දිස්වා। <b>අනුප්පාදො</b>තිආදීහි චතූහි නිබ්බානමෙව වුත්තං। <b>චිත්තං පක්ඛන්දතී</b>ති මග්ගසම්පයුත්තං චිත්තං පක්ඛන්දති। <b>හෙතුනිරොධා දුක්ඛනිරොධො</b>ති කිලෙසානං බීජභූතස්ස සන්තානස්ස අනුප්පාදනිරොධා අනාගතක්ඛන්ධභූතස්ස දුක්ඛස්ස හෙතුභූතානං කිලෙසානං <pb P=3.689/> අනුප්පාදනිරොධො හොති। එවං දුක්ඛස්ස හෙතුභූතකිලෙසානං අනුප්පාදනිරොධා දුක්ඛස්ස අනුප්පාදනිරොධො හොති। එවං කිලෙසප්පහානයුත්තිසබ්භාවතො එව <b>අත්ථි මග්ගභාවනා</b>තිආදිමාහ। අට්ඨකථායං (විසුද්ධි॰ 2.832) පන “එතෙන කිං දීපිතං හොති? භූමිලද්ධානං කිලෙසානං පහානං දීපිතං හොති। භූමිලද්ධා පන කිං අතීතා අනාගතා, උදාහු පච්චුප්පන්නාති? භූමිලද්ධුප්පන්නායෙව නාමා”ති වත්වා කථිතකිලෙසප්පහානස්ස විත්ථාරකථා සුතමයඤාණකථාය මග්ගසච්චනිද්දෙසවණ්ණනායං වුත්තනයෙනෙව වෙදිතබ්බා, ඉධ පන මග්ගඤාණෙන පහාතබ්බා කිලෙසායෙව අධිප්පෙතාති।
cen:අභිසමයකථාවණ්ණනා නිට්ඨිතා।
cha:4:විවෙකකථා
sub:විවෙකකථාවණ්ණනා
bod:22:ඉදානි <pb V=2.280/> <pb M=2.306/> පහානාවසානාය අභිසමයකථාය අනන්තරං පහානාකාරං දස්සෙන්තෙන කථිතාය සුත්තන්තපුබ්බඞ්ගමාය විවෙකකථාය අපුබ්බත්ථානුවණ්ණනා। තත්ථ සුත්තන්තෙ තාව <b>යෙ කෙචී</b>ති අනවසෙසපරියාදානං। <b>බලකරණීයා</b>ති ඌරුබලෙන බාහුබලෙන කත්තබ්බා। <b>කම්මන්තා</b>ති ධාවනලඞ්ඝනකසනවපනාදීනි කම්මානි। <b>කරීයන්තී</b>ති බලවන්තෙහි කරීයන්ති। <b>සීලං නිස්සායා</b>ති චතුපාරිසුද්ධිසීලං නිස්සයං කත්වා। <b>භාවෙතී</b>ති භින්නසීලස්ස භාවනාභාවතො ඉධ පන ලොකියලොකුත්තරා මග්ගභාවනා අධිප්පෙතාති। <b>විවෙකනිස්සිත</b>න්ති තදඞ්ගවිවෙකං සමුච්ඡෙදවිවෙකං නිස්සරණවිවෙකං නිස්සිතං। <b>විවෙකො</b>ති විවිත්තතා। අයඤ්හි අරියමග්ගභාවනානුයුත්තො යොගී විපස්සනාක්ඛණෙ කිච්චතො තදඞ්ගවිවෙකනිස්සිතං, අජ්ඣාසයතො නිස්සරණවිවෙකනිස්සිතං, මග්ගක්ඛණෙ කිච්චතො සමුච්ඡෙදවිවෙකනිස්සිතං, ආරම්මණතො නිස්සරණවිවෙකනිස්සිතං භාවෙති। එස නයො <b>විරාගනිස්සිතා</b>දීසු। විවෙකොයෙව හි විරජ්ජනට්ඨෙන විරාගො, නිරොධට්ඨෙන නිරොධො, වොසජ්ජනට්ඨෙන වොසග්ගො। අථ වා කිලෙසෙහි විවිත්තත්තා විවෙකො, කිලෙසෙහි විරත්තත්තා විරාගො, කිලෙසානං නිරුද්ධත්තා නිරොධො, කිලෙසානඤ්ච පරිච්චත්තත්තා විස්සට්ඨත්තා, නිබ්බානෙචත්තස්ස ච විස්සට්ඨත්තා වොසග්ගො। වොසග්ගො පන දුවිධො පරිච්චාගවොසග්ගො ච පක්ඛන්දනවොසග්ගො ච। තත්ථ <b>පරිච්චාගවොසග්ගො</b>ති විපස්සනාක්ඛණෙ තදඞ්ගවසෙන, මග්ගක්ඛණෙ සමුච්ඡෙදවසෙන කිලෙසප්පහානං। <b>පක්ඛන්දනවොසග්ගො</b>ති විපස්සනාක්ඛණෙ තන්නින්නභාවෙන, මග්ගක්ඛණෙ ආරම්මණකරණෙන නිබ්බානපක්ඛන්දනං। තදුභයම්පි ඉමස්මිං <pb P=3.690/> ලොකියලොකුත්තරමිස්සකෙ අත්ථවණ්ණනානයෙ වට්ටති। තථා හි අයං සම්මාදිට්ඨිආදීසු එකෙකො ධම්මො යථාවුත්තෙන පකාරෙන කිලෙසෙ ච පරිච්චජති, නිබ්බානඤ්ච පක්ඛන්දති। <b>වොසග්ගපරිණාමි</b>න්ති ඉමිනා පන සකලෙන වචනෙන වොසග්ගත්ථං පරිණාමිතං පරිණතං, පරිපච්චිතං පරිපක්කඤ්චාති වුත්තං හොති। අයම්පි අරියමග්ගභාවනානුයුත්තො භික්ඛු යථා සම්මාදිට්ඨිආදීසු එකෙකො ධම්මො කිලෙසපරිච්චාගවොසග්ගත්ථඤ්ච <pb V=2.281/> නිබ්බානපක්ඛන්දනවොසග්ගත්ථඤ්ච පරිපච්චති, යථා ච පරිපක්කො හොති, තථා නං භාවෙති।
bod:23:<b>බීජගාමභූතගාමා</b>ති <pb M=2.307/> එත්ථ මූලබීජං ඛන්ධබීජං අග්ගබීජං ඵළුබීජං බීජබීජන්ති (පාචි॰ 91) පඤ්චවිධං බීජං, බීජගාමො නාම බීජසමූහොති අත්ථො। තදෙව පන සම්පන්නනීලඞ්කුරපාතුභාවතො පට්ඨාය භූතගාමො නාම, භූතානං ජාතානං නිබ්බත්තමූලනීලඞ්කුරානං සමූහොති අත්ථො। දෙවතාපරිග්ගහෙ සති නීලඞ්කුරකාලතො පභුති හොතීති තෙසං දෙවතාසඞ්ඛාතානං භූතානං ගාමොතිපි භූතගාමොති වදන්ති। <b>වුද්ධි</b>න්ති අඞ්කුරාදිවසෙන। <b>විරුළ්හි</b>න්ති ඛන්ධාදිවසෙන। <b>වෙපුල්ල</b>න්ති පුප්ඵාදිවසෙන। ධම්මෙසු පන <b>වුද්ධි</b>න්ති අපුබ්බධම්මප්පවත්තිවසෙන। <b>විරුළි</b>න්ති සකිච්චකරණසාධනවසෙන। <b>වෙපුල්ල</b>න්ති කිච්චනිප්ඵත්තිවසෙන විපුලභාවන්ති අත්ථො। විපුලත්තන්තිපි පාඨො। අථ වා එතානි තීණි පදානි සීලසමාධිපඤ්ඤාහිපි යොජෙන්ති।
sub:මග්ගඞ්ගනිද්දෙසවණ්ණනා
bod:24:සුත්තන්තනිද්දෙසෙ <b>සම්මාදිට්ඨියා</b>ති සාමිවචනං। ඣානවිපස්සනාමග්ගඵලනිබ්බානෙසු ලොකියවිරතිසම්පයුත්තචිත්තෙ ච යථායොගං සම්පයොගතො ච ආරම්මණතො ච වත්තමානාය සම්මාදිට්ඨියා සාමඤ්ඤලක්ඛණතො එකීභූතාය සම්මාදිට්ඨියා। <b>වික්ඛම්භනවිවෙකො</b>ති වික්ඛම්භනවසෙන දූරීකරණවසෙන විවෙකො। කෙසං? නීවරණානං। තස්ස <b>පඨමං ඣානං භාවයතො</b>තිආදි වික්ඛම්භනවසෙන පඨමජ්ඣානමෙව වුත්තං। තස්මිං වුත්තෙ සෙසජ්ඣානානිපි වුත්තානෙව හොන්ති। ඣානෙසුපි සම්මාදිට්ඨියා විජ්ජමානත්තා සම්මාදිට්ඨියා විවෙකො නාම හොති। <b>තදඞ්ගවිවෙකො</b>ති තෙන තෙන විපස්සනාඤාණඞ්ගෙන විවෙකො। <b>දිට්ඨිගතාන</b>න්ති දිට්ඨිවිවෙකස්ස දුක්කරත්තා පධානත්තා ච දිට්ඨිවිවෙකොව වුත්තො। තස්මිං වුත්තෙ නිච්චසඤ්ඤාදිවිවෙකොපි වුත්තොව හොති। <b>නිබ්බෙධභාගියං සමාධි</b>න්ති විපස්සනාසම්පයුත්තසමාධිං। <b>සමුච්ඡෙදවිවෙකො</b>ති කිලෙසානං සමුච්ඡෙදෙන විවෙකො। <b>ලොකුත්තරං ඛයගාමිමග්ග</b>න්ති ඛයසඞ්ඛාතනිබ්බානගාමිලොකුත්තරමග්ගං। <b>පටිප්පස්සද්ධිවිවෙකො</b>ති කිලෙසානං පටිප්පස්සද්ධියා විවෙකො। <b>නිස්සරණවිවෙකො</b>ති සබ්බසඞ්ඛතනිස්සරණභූතො සඞ්ඛාරවිවෙකො। <b>ඡන්දජාතො හොතී</b>ති පුබ්බභාගෙ ජාතධම්මඡන්දො <pb P=3.691/> හොති। <b>සද්ධාධිමුත්තො</b>ති පුබ්බභාගෙයෙව සද්ධාය අධිමුත්තො හොති। <b>චිත්තඤ්චස්ස ස්වාධිට්ඨිත</b>න්ති පුබ්බභාගෙයෙව චිත්තඤ්ච අස්ස යොගිස්ස සුඅධිට්ඨිතං සුට්ඨු පතිට්ඨිතං හොති। ඉති ඡන්දො සද්ධා <pb M=2.308/> චිත්තන්ති ඉමෙ තයො ධම්මා පුබ්බභාගෙ උප්පන්නවිවෙකානං <pb V=2.282/> උපනිස්සයත්තා නිස්සයා නාම। කෙචි පන “චිත්තඤ්චස්ස ස්වාධිට්ඨිතන්ති සමාධි වුත්තො”ති වදන්ති। <b>විරාගා</b>දීසුපි එසෙව නයො।
bod:නිරොධවාරෙ පන නිරොධසද්දතො අඤ්ඤං පරියායවචනං දස්සෙන්තෙන <b>අමතා ධාතූ</b>ති වුත්තං, සෙසෙසු <b>නිරොධො නිබ්බාන</b>න්ති උභයත්ථාපි නිබ්බානමෙව। <b>ද්වාදස නිස්සයා</b>ති ඡන්දසද්ධාචිත්තානියෙව විවෙකාදීසු චතූසු එකෙකස්මිං තයො තයො කත්වා ද්වාදස නිස්සයා හොන්ති।
bod:25:සම්මාසඞ්කප්පවායාමසතිසමාධීනම්පි ඉමිනාව නයෙන අත්ථයොජනා වෙදිතබ්බා। සම්මාවාචාකම්මන්තා ජීවානං පන ඣානක්ඛණෙ විපස්සනාක්ඛණෙ ච අභාවා ඣානවිපස්සනානං පුබ්බභාගපරභාගවසෙන වත්තමානා විරතියො ඣානවිපස්සනා සන්නිස්සිතා කත්වා වුත්තාති වෙදිතබ්බං। නීවරණානං දිට්ඨිගතානඤ්ච විවෙකවිරාගනිරොධපටිනිස්සග්ගා තථා පවත්තමානානං විරතීනං විවෙකාදයො නාමාති වෙදිතබ්බං। යථා අට්ඨකනිපාතෙ “තතො, ත්වං භික්ඛු, ඉමං සමාධිං සවිතක්කං සවිචාරම්පි භාවෙය්යාසි, අවිතක්කවිචාරමත්තම්පි භාවෙය්යාසි, අවිතක්කං අවිචාරම්පි භාවෙය්යාසි, සප්පීතිකම්පි භාවෙය්යාසි, නිප්පීතිකම්පි භාවෙය්යාසි, සාතසහගතම්පි භාවෙය්යාසි, උපෙක්ඛාසහගතම්පි භාවෙය්යාසී”ති (අ॰ නි॰ 8.63) මෙත්තාදයො කායානුපස්සනාදයො ච නියකජ්ඣත්තමූලසමාධිවසෙන චතුක්කපඤ්චකජ්ඣානිකා විය වුත්තා, එවමිධාපි පුබ්බභාගපරභාගවසෙන විරතියො වුත්තාති වෙදිතබ්බං। බ්යඤ්ජනච්ඡායමත්තං ගහෙත්වා න භගවා අබ්භාචික්ඛිතබ්බො। ගම්භීරඤ්හි බුද්ධවචනං, ආචරියෙ පයිරුපාසිත්වා අධිප්පායතො ගහෙතබ්බං।
bod:26-27:බොජ්ඣඞ්ගබලඉන්ද්රියවාරෙසුපි ඉමිනාව නයෙන අත්ථො වෙදිතබ්බොති।
cen:විවෙකකථාවණ්ණනා නිට්ඨිතා।
cha:5:චරියාකථා
sub:චරියාකථාවණ්ණනා
bod:28-29:ඉදානි <pb V=2.283/> <pb P=3.692/> විවෙකකථානන්තරං පරමවිවෙකභූතස්ස නිස්සරණවිවෙකසඞ්ඛාතස්ස නිබ්බානස්ස සච්ඡිකරණීයස්ස සච්ඡිකිරියොපායදස්සනත්ථං, තථා <pb M=2.309/> සච්ඡිකතනිරොධස්ස ලොකහිතසුඛකිරියාකරණදස්සනත්ථඤ්ච ඉන්ද්රියකථාය නිද්දිට්ඨාපි චරියාකථා පුන කථිතා। තස්සා අත්ථවණ්ණනා ඉන්ද්රියකථාය කථිතායෙවාති।
cen:චරියාකථාවණ්ණනා නිට්ඨිතා।
cha:6:පාටිහාරියකථා
sub:පාටිහාරියකථාවණ්ණනා
bod:30:ඉදානි <pb V=2.284/> ලොකත්ථචරියාපරියොසානාය චරියාකථාය අනන්තරං ලොකත්ථානුසාසනපරියොසානං පාටිහාරියං දස්සෙන්තෙන කථිතාය සුත්තන්තපුබ්බඞ්ගමාය පාටිහාරියකථාය අපුබ්බත්ථානුවණ්ණනා। තත්ථ සුත්තන්තෙ තාව <b>පාටිහාරියානී</b>ති පච්චනීකපටිහරණවසෙන පාටිහාරියානි। <b>ඉද්ධිපාටිහාරිය</b>න්ති ඉජ්ඣනවසෙන ඉද්ධි, පටිහරණවසෙන පාටිහාරියං, ඉද්ධියෙව පාටිහාරියං ඉද්ධිපාටිහාරියං। ඉතරෙසු පන ආදිස්සනවසෙන <b>ආදෙසනං,</b> අනුසාසනවසෙන <b>අනුසාසනී</b>। සෙසං වුත්තනයමෙව।
bod:<b>ඉධා</b>ති ඉමස්මිං ලොකෙ। <b>එකච්චො</b>ති එකො පොසො। ඉද්ධිපාටිහාරියනිද්දෙසො හෙට්ඨා වුත්තත්ථොයෙව। <b>නිමිත්තෙන ආදිසතී</b>ති ආගතනිමිත්තෙන වා ගතනිමිත්තෙන වා ඨිතනිමිත්තෙන වා කථෙති। <b>එවම්පි තෙ මනො</b>ති එවම්පි තව මනො සොමනස්සිතො වා දොමනස්සිතො වා කාමවිතක්කාදිසම්පයුත්තො වා। අපි-සද්දො සම්පිණ්ඩනත්ථො। <b>ඉත්ථම්පි තෙ මනො</b>ති සොමනස්සිතාදිතො එකෙකවිධෙපි චිත්තෙ නානප්පකාරපරිදීපනං। <b>ඉතිපි තෙ චිත්ත</b>න්ති ඉතිපි තව චිත්තං, ඉමඤ්ච ඉමඤ්ච අත්ථං චින්තයමානං පවත්තතීති අත්ථො। <b>බහුං චෙපි ආදිසතී</b>ති චිත්තතො අඤ්ඤං වා ඉදඤ්ච ඉදඤ්ච නාම අහොසි භවති භවිස්සතීති බහුකම්පි කථෙති। <b>තථෙව තං හොති, නො අඤ්ඤථා</b>ති තං සබ්බම්පි යථා යථා කථිතං, තථෙව හොති, අඤ්ඤථා න හොති।
bod:<b>න හෙව ඛො නිමිත්තෙන ආදිසතී</b>ති නිමිත්තං ජානන්තොපි කෙවලං නිමිත්තෙනෙව න කථෙති। <b>අපිචා</b>ති අපරපරියායදස්සනං। <b>මනුස්සාන</b>න්ති චිත්තං ජානනකමනුස්සානං। <b>අමනුස්සාන</b>න්ති සාවිතානං වා අස්සාවිතානං වා යක්ඛපිසාචාදීනං। <b>දෙවතාන</b>න්ති චාතුමහාරාජිකාදීනං <pb P=3.693/>। <b>සද්දං සුත්වා</b>ති අඤ්ඤස්ස <pb M=2.310/> චිත්තං ඤත්වා කථෙන්තානං සද්දං සුණිත්වා। <b>පනා</b>ති නිපාතො පුන ආරම්භෙ। <b>විතක්කයතො</b>ති යං වා තං වා විතක්කෙන විතක්කෙන්තස්ස। <b>විචාරයතො</b>ති විතක්කසම්පයුත්තෙනෙව විචාරෙන විචාරෙන්තස්ස। <b>විතක්කවිප්ඵාරසද්දං සුත්වා</b>ති විතක්කවෙගවසෙන උප්පන්නං විප්පලපන්තානං සුත්තප්පමත්තාදීනං <pb V=2.285/> කූජනසද්දං සුත්වා। යං විතක්කයතො සො සද්දො උප්පන්නො, තස්ස වසෙන “එවම්පි තෙ මනො”තිආදීනි ආදිසති।
bod:<b>අවිතක්කං අවිචාරං සමාධි</b>න්ති විතක්කවිචාරක්ඛොභවිරහිතසන්තචිත්තස්සාපි ජානනසමත්ථතං දස්සෙන්තෙන වුත්තං, සෙසචිත්තජානනෙ පන වත්තබ්බමෙව නත්ථි। <b>චෙතසා චෙතො පරිච්ච පජානාතී</b>ති චෙතොපරියඤාණලාභී। <b>භොතො</b>ති භවන්තස්ස। <b>මනොසඞ්ඛාරා පණිහිතා</b>ති චිත්තසඞ්ඛාරා ඨපිතා। <b>අමුකං නාම විතක්කං විතක්කයිස්සතී</b>ති කුසලාදිවිතක්කං විතක්කයිස්සති පවත්තයිස්සතීති පජානාති। පජානන්තො ච ආගමනෙන ජානාති, පුබ්බභාගෙන ජානාති, අන්තොසමාපත්තියං චිත්තං ඔලොකෙත්වා ජානාති। <b>ආගමනෙන ජානාති</b> නාම කසිණපරිකම්මකාලෙයෙව “යෙනාකාරෙනෙස කසිණභාවනං ආරද්ධො පඨමජ්ඣානං වා දුතියාදිජ්ඣානං වා අට්ඨ සමාපත්තියො වා උප්පාදෙස්සතී”ති ජානාති। <b>පුබ්බභාගෙන ජානාති</b> නාම පඨමවිපස්සනාය ආරද්ධාය එවං ජානාති, “යෙනාකාරෙනෙස විපස්සනං ආරද්ධො සොතාපත්තිමග්ගං වා උප්පාදෙස්සති…පෙ॰… අරහත්තමග්ගං වා උප්පාදෙස්සතී”ති ජානාති। <b>අන්තොසමාපත්තියං චිත්තං ඔලොකෙත්වා ජානාති</b> නාම “යෙනාකාරෙන ඉමස්ස මනොසඞ්ඛාරා ඨපිතා, ඉමස්ස නාම චිත්තස්ස අනන්තරා ඉමං නාම විතක්කං විතක්කෙස්සති, ඉතො වුට්ඨිතස්ස එතස්ස හානභාගියො වා සමාධි භවිස්සති, ඨිතිභාගියො වා විසෙසභාගියො වා නිබ්බෙධභාගියො වා, අභිඤ්ඤායො වා උප්පාදෙස්සතී”ති ජානාති। <b>බහුං චෙපි ආදිසතී</b>ති චෙතොපරියඤාණස්ස චිත්තචෙතසිකානංයෙව ආරම්මණකරණතො සරාගාදිසොළසපභෙදවසෙනෙව බහුං චෙපි කථෙති, න අඤ්ඤවසෙනාති වෙදිතබ්බං। <b>තථෙව තං හොතී</b>ති ඉදං එකංසෙන තථෙව හොති। චෙතොපරියඤාණවසෙන ඤාතඤ්හි අඤ්ඤථාභාවී නාම නත්ථි।
bod:<b>එවං විතක්කෙථා</b>ති එවං නෙක්ඛම්මවිතක්කාදයො පවත්තෙන්තා විතක්කෙථ। <b>මා එවං විතක්කයිත්ථා</b>ති එවං කාමවිතක්කාදයො පවත්තෙන්තා මා විතක්කයිත්ථ <pb M=2.311/>। <b>එවං මනසි කරොථා</b>ති එවං අනිච්චසඤ්ඤමෙව, දුක්ඛසඤ්ඤාදීසු වා අඤ්ඤතරං මනසි කරොථ। <b>මා එවං මනසාකත්ථා</b>ති එවං නිච්චන්තිආදිනා නයෙන මා මනසි අකත්ථ। <b>ඉදං</b> <pb P=3.694/> <b>පජහථා</b>ති ඉදං පඤ්චකාමගුණරාගාදිං පජහථ। <b>ඉදං උපසම්පජ්ජ විහරථා</b>ති ඉදං චතුමග්ගඵලප්පභෙදං ලොකුත්තරධම්මමෙව පාපුණිත්වා නිප්ඵාදෙත්වා විහරථ।
bod:31:ඉදානි ඉද්ධිපාටිහාරියෙ අපරං පරියායං විසෙසෙන දස්සෙන්තො <b>නෙක්ඛම්මං ඉජ්ඣතීති ඉද්ධී</b>තිආදිමාහ। තත්ථ <b>කාමච්ඡන්දං පටිහරතී</b>ති අත්තනො පටිපක්ඛභූතං කාමච්ඡන්දං පටිබලං හුත්වා <pb V=2.286/> හරති පජහතීති තදෙව නෙක්ඛම්මං පාටිහාරියං නාමාති අත්ථො। <b>යෙ තෙන නෙක්ඛම්මෙන සමන්නාගතා</b>ති එවං කාමච්ඡන්දපටිහාරකෙන තෙන නෙක්ඛම්මෙන යෙ පුග්ගලා පටිලාභවසෙන සමන්නාගතා। <b>විසුද්ධචිත්තා</b>ති කාමච්ඡන්දාභාවතො විසුද්ධචිත්තා। <b>අනාවිලසඞ්කප්පා</b>ති කාමසඞ්කප්පෙන අනාලුලිතනෙක්ඛම්මසඞ්කප්පා। <b>ඉති ආදෙසනාපාටිහාරිය</b>න්ති පරචිත්තකුසලෙන වා අඤ්ඤෙන වා සම්මාසම්බුද්ධෙන වා බුද්ධසාවකෙහි වා එවං ආදෙසනා පාටිහාරියන්ති අත්ථො। අථ වා ඉති එවං ආදිසනං ආදෙසනාපාටිහාරියන්ති ආදෙසනසද්දො පාඨසෙසං කත්වා පයුජ්ජිතබ්බො। <b>එවං ආසෙවිතබ්බ</b>න්ති ඉමිනා ච පකාරෙන ඉමිනා ච පකාරෙන ආදිතො සෙවිතබ්බං। සෙසත්තයෙපි එසෙව නයො। <b>තදනුධම්මතා සති උපට්ඨපෙතබ්බා</b>ති තස්ස නෙක්ඛම්මස්ස අනුකූලභූතා සති භුසං ඨපෙතබ්බා। <b>ඉති අනුසාසනීපාටිහාරිය</b>න්ති එත්ථ ආදෙසනාපාටිහාරියයොජනාය විය යොජනා කාතබ්බා। අබ්යාපාදාදීසුපි එසෙව නයො। පාඨො පන ඣානාදීනි සඞ්ඛිපිත්වා අන්තෙ අරහත්තමග්ගමෙව දස්සෙත්වා ලිඛිතො। තත්ථ චතූසුපි මග්ගෙසු “එවං ආසෙවිතබ්බො”තිආදි එකචිත්තක්ඛණිකත්තා මග්ගස්ස පුබ්බභාගවසෙන වුත්තන්ති වෙදිතබ්බං। මග්ගස්ස හි පුබ්බභාගභූතාය ලොකියමග්ගසඞ්ඛාතාය වුට්ඨානගාමිනියා විපස්සනාය මග්ගුප්පාදනත්ථං ආසෙවනාදීසු කතෙසු තාය උප්පන්නො මග්ගොපි ආසෙවිතො භාවිතො බහුලීකතො නාම හොතීති වෙදිතබ්බං। සබ්බත්ථිකවාදාචරියා පන “එකෙකමග්ගො සොළසක්ඛණිකො”ති වදන්ති। තදනුධම්මතාසතිඋපට්ඨාපනං පන පුබ්බභාගෙ යුජ්ජතියෙවාති।
bod:32:පුන <b>නෙක්ඛම්මං ඉජ්ඣතීති ඉද්ධී</b>තිආදීනි “ඉද්ධිපාටිහාරිය”න්තිපදස්ස කම්මධාරයසමාසත්තදීපනත්ථං වුත්තානි। සුත්තන්තෙ වුත්තෙසු තීසු ඉද්ධිපාටිහාරියස්සෙව සමාසත්තෙ වුත්තෙ සෙසානං ද්වින්නම්පි වුත්තොව හොතීති ඉමස්මිං <pb M=2.312/> පරියායෙ මූලභූතස්ස ඉද්ධිපාටිහාරියස්සෙව සමාසත්ථො වුත්තොති වෙදිතබ්බන්ති।
cen:පාටිහාරියකථාවණ්ණනා නිට්ඨිතා।
cha:7:සමසීසකථා
sub:සමසීසකථාවණ්ණනා
bod:33:ඉදානි <pb V=2.287/> <pb P=3.695/> පාටිහාරියකථානන්තරං ආදිපාටිහාරියභූතස්ස ඉද්ධිපාටිහාරියසඞ්ගහිතස්ස සමසීසිභාවස්ස ඉද්ධිපාටිහාරියභාවදීපනත්ථං ඤාණකථාය නිද්දිට්ඨාපි සමසීසකථා ඉද්ධිපාටිහාරියසම්බන්ධෙන පුන කථිතා। තස්සා අත්ථවණ්ණනා තත්ථ කථිතායෙවාති।
cen:සමසීසකථාවණ්ණනා නිට්ඨිතා।
cha:8:සතිපට්ඨානකථා
sub:සතිපට්ඨානකථාවණ්ණනා
bod:34:ඉදානි <pb V=2.288/> සමසීසකථානන්තරං අත්තනා වුත්තස්ස ඉද්ධිපාටිහාරියස්ස සාධකෙ සත්ත අනුපස්සනාවිසෙසෙ දස්සෙන්තෙන කථිතාය සුත්තන්තපුබ්බඞ්ගමාය සතිපට්ඨානකථාය අපුබ්බත්ථානුවණ්ණනා। තත්ථ සුත්තන්තෙ තාව <b>චත්තාරො</b>ති ගණනපරිච්ඡෙදො, තෙන න තතො හෙට්ඨා, න උද්ධන්ති සතිපට්ඨානපරිච්ඡෙදං දීපෙති। <b>ඉමෙ</b>ති නිද්දිසිතබ්බනිදස්සනං। <b>භික්ඛවෙ</b>ති ධම්මපටිග්ගාහකපුග්ගලාලපනං। <b>සතිපට්ඨානා</b>ති තයො සතිපට්ඨානා සතිගොචරොපි, තිධා පටිපන්නෙසු සාවකෙසු සත්ථුනො පටිඝානුනයවීතිවත්තතාපි, සතිපි। “චතුන්නං, භික්ඛවෙ, සතිපට්ඨානානං සමුදයඤ්ච අත්ථඞ්ගමඤ්ච දෙසෙස්සාමී”තිආදීසු (සං॰ නි॰ 5.408) හි සතිගොචරො “සතිපට්ඨාන”න්ති වුත්තො। තස්සත්ථො – පතිට්ඨාති තස්මින්ති පට්ඨානං। කා පතිට්ඨාති? සති। සතියා පට්ඨානං සතිපට්ඨානන්ති।
bod:“තයො සතිපට්ඨානා යදරියො සෙවති, යදරියො සෙවමානො සත්ථා ගණමනුසාසිතුමරහතී”ති (ම॰ නි॰ 3.304, 311) එත්ථ තිධා පටිපන්නෙසු සාවකෙසු සත්ථුනො පටිඝානුනයවීතිවත්තතා “සතිපට්ඨාන”න්ති වුත්තා। තස්සත්ථො – පට්ඨපෙතබ්බතො <pb M=2.313/> පට්ඨානං, පවත්තයිතබ්බතොති අත්ථො। කෙන පට්ඨපෙතබ්බතොති? සතියා। සතියා පට්ඨානං සතිපට්ඨානන්ති। “චත්තාරො සතිපට්ඨානා භාවිතා බහුලීකතා සත්ත බොජ්ඣඞ්ගෙ පරිපූරෙන්තී”තිආදීසු (ම॰ නි॰ 3.147) පන සතියෙව “සතිපට්ඨාන”න්ති වුත්තා। තස්සත්ථො – පතිට්ඨාතීති පට්ඨානං, උපට්ඨාති ඔක්කන්දිත්වා පක්ඛන්දිත්වා වත්තතීති අත්ථො। සතියෙව පට්ඨානං සතිපට්ඨානං। අථ වා සරණට්ඨෙන සති, උපට්ඨානට්ඨෙන උපට්ඨානං। ඉති සති ච සා උපට්ඨානඤ්චාතිපි සතිපට්ඨානං। ඉදමිධ අධිප්පෙතං। යදි <pb P=3.696/> එවං කස්මා සතිපට්ඨානාති බහුවචනං කතන්ති? සතිබහුත්තා। ආරම්මණභෙදෙන හි බහුකා තා සතියොති।
bod:<b>කතමෙ චත්තාරො</b>ති කථෙතුකම්යතාපුච්ඡා। <b>ඉධා</b>ති ඉමස්මිං සාසනෙ। <b>භික්ඛූ</b>ති සංසාරෙ භයං ඉක්ඛතීති <pb V=2.289/> භික්ඛු। සෙසපදානං අත්ථවණ්ණනා පනෙත්ථ සුතමයඤාණකථාය මග්ගසච්චනිද්දෙසවණ්ණනායං වුත්තායෙවාති।
bod:කස්මා පන භගවතා චත්තාරොව සතිපට්ඨානා වුත්තා අනූනා අනධිකාති? වෙනෙය්යහිතත්තා। තණ්හාචරිතදිට්ඨිචරිතසමථයානිකවිපස්සනායානිකෙසු හි මන්දතික්ඛවසෙන ද්වෙධා ද්වෙධා පවත්තෙසු මන්දස්ස තණ්හාචරිතස්ස ඔළාරිකං කායානුපස්සනාසතිපට්ඨානං විසුද්ධිමග්ගො, තික්ඛස්ස සුඛුමං වෙදනානුපස්සනාසතිපට්ඨානං। දිට්ඨිචරිතස්සාපි මන්දස්ස නාතිප්පභෙදගතං චිත්තානුපස්සනාසතිපට්ඨානං විසුද්ධිමග්ගො, තික්ඛස්ස අතිප්පභෙදගතං ධම්මානුපස්සනාසතිපට්ඨානං। සමථයානිකස්ස ච මන්දස්ස අකිච්ඡෙන අධිගන්තබ්බනිමිත්තං පඨමං සතිපට්ඨානං විසුද්ධිමග්ගො, තික්ඛස්ස ඔළාරිකාරම්මණෙ අසණ්ඨහනතො දුතියං। විපස්සනායානිකස්සපි මන්දස්ස නාතිප්පභෙදගතාරම්මණං තතියං, තික්ඛස්ස අතිප්පභෙදගතාරම්මණං චතුත්ථං। ඉති චත්තාරොව වුත්තා අනූනා අනධිකාති।
bod:සුභසුඛනිච්චඅත්තවිපල්ලාසප්පහානත්ථං වා। කායො හි අසුභො, තත්ථ ච සුභවිපල්ලාසවිපල්ලත්ථා සත්තා। තෙසං තත්ථ අසුභභාවදස්සනෙන තස්ස විපල්ලාසස්ස පහානත්ථං පඨමං සතිපට්ඨානං වුත්තං। සුඛං නිච්චං අත්තාති ගහිතෙසුපි ච වෙදනාදීසු වෙදනා දුක්ඛා, චිත්තං අනිච්චං, ධම්මා අනත්තා, තෙසු ච සුඛනිච්චඅත්තවිපල්ලාසවිපල්ලත්ථා සත්තා। තෙසං තත්ථ දුක්ඛාදිභාවදස්සනෙන තෙසං විපල්ලාසානං පහානත්ථං සෙසානි තීණි වුත්තානීති <pb M=2.314/> එවං සුභසුඛනිච්චඅත්තවිපල්ලාසප්පහානත්ථං වා චත්තාරොව වුත්තා। න කෙවලඤ්ච විපල්ලාසප්පහානත්ථමෙව, චතුරොඝයොගාසවගන්ථඋපාදානඅගතිප්පහානත්ථම්පි චතුබ්බිධාහාරපරිඤ්ඤත්ථම්පි චත්තාරොව වුත්තාති වෙදිතබ්බං।
bod:35:(ක) සුත්තන්තනිද්දෙසෙ <b>පථවීකාය</b>න්ති ඉමස්මිං රූපකායෙ පථවීධාතු। සකලසරීරෙ පන පථවීධාතූනං බහුකත්තා සබ්බපථවීධාතුසඞ්ගහත්ථං සමූහත්ථෙන කායග්ගහණං කතං। <b>ආපොකායා</b>දීසුපි එසෙව නයො। <b>කෙසකායා</b>දීනම්පි බහුකත්තා කෙසකායාදිගහණං කතං। <b>වක්කා</b>දීනි පන පරිච්ඡින්නත්තා කායග්ගහණං නාරහන්තීති තෙසං ගහණං න කතන්ති වෙදිතබ්බං।
bod:(ඛ) <b>සුඛං</b> <pb P=3.697/> <b>වෙදන</b>න්තිආදීසු <b>සුඛං වෙදන</b>න්ති කායිකං වා චෙතසිකං වා සුඛං වෙදනං। තථා <b>දුක්ඛං වෙදනං। අදුක්ඛමසුඛං වෙදන</b>න්ති පන චෙතසිකමෙව උපෙක්ඛාවෙදනං। <b>සාමිසං සුඛං වෙදන</b>න්ති ඡ ගෙහසිතසොමනස්සවෙදනා। <b>නිරාමිසං සුඛං වෙදන</b>න්ති ඡ නෙක්ඛම්මසිතසොමනස්සවෙදනා <pb V=2.290/>। <b>සාමිසං දුක්ඛං වෙදන</b>න්ති ඡ ගෙහසිතදොමනස්සවෙදනා। <b>නිරාමිසං දුක්ඛං වෙදන</b>න්ති ඡ නෙක්ඛම්මසිතදොමනස්සවෙදනා। <b>සාමිසං අදුක්ඛමසුඛං වෙදන</b>න්ති ඡ ගෙහසිතඋපෙක්ඛාවෙදනා। <b>නිරාමිසං අදුක්ඛමසුඛං වෙදන</b>න්ති ඡ නෙක්ඛම්මසිතඋපෙක්ඛාවෙදනා।
bod:(ග) <b>සරාගං චිත්ත</b>න්තිආදීනි ඤාණකථායං වුත්තත්ථානි।
bod:(ඝ) <b>තදවසෙසෙ ධම්මෙ</b>ති තෙහි කායවෙදනාචිත්තෙහි අවසෙසෙ තෙභූමකධම්මෙ। සබ්බත්ථ <b>තෙන ඤාණෙනා</b>ති තෙන සත්තවිධෙන අනුපස්සනාඤාණෙන। යානි පනෙත්ථ අන්තරන්තරා අවුත්තත්ථානි, තානි හෙට්ඨා තත්ථ තත්ථ වුත්තත්ථානෙවාති।
cen:සතිපට්ඨානකථාවණ්ණනා නිට්ඨිතා।
cha:9:විපස්සනාකථා
sub:විපස්සනාකථාවණ්ණනා
bod:36:ඉදානි <pb V=2.291/> විපස්සනාපටිසංයුත්තාය සතිපට්ඨානකථාය අනන්තරං විපස්සනාපභෙදං දස්සෙන්තෙන කථිතාය සුත්තන්තපුබ්බඞ්ගමාය විපස්සනාකථාය අපුබ්බත්ථානුවණ්ණනා। තත්ථ සුත්තන්තෙ තාව <b>සො</b>ඉති සබ්බනාමත්තා යො <pb M=2.315/> වා සො වා සබ්බොපි සඞ්ගහිතො හොති। <b>වතා</b>ති එකංසත්ථෙ නිපාතො। <b>කඤ්චි සඞ්ඛාර</b>න්ති අප්පමත්තකම්පි සඞ්ඛාරං। <b>අනුලොමිකාය ඛන්තියා</b>ති එත්ථ විපස්සනාඤාණමෙව ලොකුත්තරමග්ගං අනුලොමෙතීති අනුලොමිකං, තදෙව ඛන්තිමපෙක්ඛිත්වා අනුලොමිකා। සබ්බසඞ්ඛාරා තස්ස අනිච්චතො දුක්ඛතො අනත්තතො ඛමන්ති රුච්චන්තීති ඛන්ති। සා මුදුකා මජ්ඣිමා තික්ඛාති තිවිධා। කලාපසම්මසනාදිකා උදයබ්බයඤාණපරියොසානා මුදුකානුලොමිකා ඛන්ති। භඞ්ගානුපස්සනාදිකා සඞ්ඛාරුපෙක්ඛාඤාණපරියොසානා මජ්ඣිමානුලොමිකා ඛන්ති। අනුලොමඤාණං තික්ඛානුලොමිකා ඛන්ති। <b>සමන්නාගතො</b>ති උපෙතො। <b>නෙතං ඨානං විජ්ජතී</b>ති යථාවුත්තං එතං ඨානං එතං කාරණං න විජ්ජති। <b>සම්මත්තනියාම</b>න්ති එත්ථ “හිතසුඛාවහො මෙ භවිස්සතී”ති එවං ආසීසතො තථෙව සම්භවතො <pb P=3.698/> අසුභාදීසු ච අසුභන්තිආදිඅවිපරීතප්පවත්තිසබ්භාවතො ච සම්මා සභාවොති සම්මත්තො, අනන්තරඵලදානාය අරහත්තුප්පත්තියා ච නියාමභූතත්තා නියාමො, නිච්ඡයොති අත්ථො। සම්මත්තො ච සො නියාමො චාති සම්මත්තනියාමො। කො සො? ලොකුත්තරමග්ගො, විසෙසතො පන සොතාපත්තිමග්ගො। තෙන හි මග්ගනියාමෙන නියතත්තා “නියතො සම්බොධිපරායණො”ති (පාරා॰ 21; දී॰ නි॰ 1.373) වුත්තං। තං සම්මත්තනියාමං ඔක්කමිස්සති පවිසිස්සතීති එතං අට්ඨානන්ති අත්ථො। ගොත්රභුනො පන මග්ගස්ස ආවජ්ජනට්ඨානියත්තා තං අනාදියිත්වා අනුලොමිකඛන්තියා අනන්තරං සම්මත්තනියාමොක්කමනං වුත්තන්ති වෙදිතබ්බං। අථ වා අට්ඨාරසසු මහාවිපස්සනාසු ගොත්රභු විවට්ටනානුපස්සනා හොතීති අනුලොමිකඛන්තියා එව සඞ්ගහිතා හොති। චතූසුපි සුත්තන්තෙසු ඉමිනාව නයෙන අත්ථො වෙදිතබ්බො। එතෙහි අනුලොමිකඛන්තිසම්මත්තනියාමචතුඅරියඵලවසෙන ච ඡ ධම්මාති ඡක්කනිපාතෙ <pb V=2.292/> (අ॰ නි॰ 6.98, 101) චත්තාරො සුත්තන්තා වුත්තා। කණ්හපක්ඛසුක්කපක්ඛද්වයවසෙන හි චත්තාරො සුත්තන්තාව හොන්තීති।
bod:37:<b>කතිහාකාරෙහී</b>තිආදිකෙ පුච්ඡාපුබ්බඞ්ගමෙ සුත්තන්තනිද්දෙසෙ <b>පඤ්චක්ඛන්ධෙ අනිච්චතො</b>තිආදීසු නාමරූපඤ්ච නාමරූපස්ස පච්චයෙ ච පරිග්ගහෙත්වා කලාපසම්මසනවසෙන ආරද්ධවිපස්සකො යොගාවචරො පඤ්චසු ඛන්ධෙසු එකෙකං ඛන්ධං අනිච්චන්තිකතාය ආදිඅන්තවතාය ච <b>අනිච්චතො</b> පස්සති <pb M=2.316/>। උප්පාදවයපටිපීළනතාය දුක්ඛවත්ථුතාය ච <b>දුක්ඛතො</b>। පච්චයයාපනීයතාය රොගමූලතාය ච <b>රොගතො</b>। දුක්ඛතාසූලයොගිතාය කිලෙසාසුචිපග්ඝරණතාය උප්පාදජරාභඞ්ගෙහි උද්ධුමාතපරිපක්කපභින්නතාය ච <b>ගණ්ඩතො</b>। පීළාජනකතාය අන්තොතුදනතාය දුන්නීහරණීයතාය ච <b>සල්ලතො</b>। විගරහණීයතාය අවඩ්ඪිආවහනතාය අඝවත්ථුතාය ච <b>අඝතො</b>। අසෙරිභාවජනකතාය ආබාධපදට්ඨානතාය ච <b>ආබාධතො</b>। අවසතාය අවිධෙය්යතාය ච <b>පරතො</b>। බ්යාධිජරාමරණෙහි ලුජ්ජනපලුජ්ජනතාය <b>පලොකතො</b>। අනෙකබ්යසනාවහනතාය <b>ඊතිතො</b>। අවිදිතානංයෙව විපුලානං අනත්ථානං ආවහනතො සබ්බූපද්දවවත්ථුතාය ච <b>උපද්දවතො</b>। සබ්බභයානං ආකරතාය ච දුක්ඛවූපසමසඞ්ඛාතස්ස පරමස්සාසස්ස පටිපක්ඛභූතතාය ච <b>භයතො</b>। අනෙකෙහි අනත්ථෙහි අනුබද්ධතාය දොසූපසට්ඨතාය උපසග්ගො විය අනධිවාසනාරහතාය ච <b>උපසග්ගතො</b>। බ්යාධිජරාමරණෙහි චෙව ලොභාදීහි ච ලොකධම්මෙහි පචලිතතාය <b>චලතො</b>। උපක්කමෙන චෙව සරසෙන ච පභඞ්ගුපගමනසීලතාය <b>පභඞ්ගුතො</b>। සබ්බාවත්ථනිපාතිතාය ථිරභාවස්ස ච අභාවතාය <b>අද්ධුවතො</b>। අතායනතාය චෙව අලබ්භනෙය්යඛෙමතාය ච <b>අතාණතො</b>। අල්ලීයිතුං අනරහතාය අල්ලීනානම්පි ච ලෙණකිච්චාකාරිතාය <b>අලෙණතො</b> <pb P=3.699/>। නිස්සිතානං භයසාරකත්තාභාවෙන <b>අසරණතො</b>। යථාපරිකප්පිතෙහි ධුවසුභසුඛත්තභාවෙහි රිත්තතාය <b>රිත්තතො</b>। රිත්තතායෙව <b>තුච්ඡතො,</b> අප්පකත්තා වා। අප්පකම්පි හි ලොකෙ තුච්ඡන්ති වුච්චති। සාමිනිවාසිවෙදකකාරකාධිට්ඨායකවිරහිතතාය <b>සුඤ්ඤතො</b>। සයඤ්ච අසාමිකභාවාදිතාය <b>අනත්තතො</b>। පවත්තිදුක්ඛතාය දුක්ඛස්ස ච ආදීනවතාය <b>ආදීනවතො</b>। අථ වා ආදීනං වාති ගච්ඡති පවත්තතීති ආදීනවො। කපණමනුස්සස්සෙතං අධිවචනං, ඛන්ධාපි ච කපණායෙවාති ආදීනවසදිසතාය ආදීනවතො। ජරාය චෙව මරණෙන චාති ද්වෙධා පරිණාමපකතිතාය <b>විපරිණාමධම්මතො</b>। දුබ්බලතාය ඵෙග්ගු විය සුඛභඤ්ජනීයතාය ච <b>අසාරකතො</b>। අඝහෙතුතාය <b>අඝමූලතො</b>। මිත්තමුඛසපත්තො විය විස්සාසඝාතිතාය <b>වධකතො</b>। විගතභවතාය විභවසම්භූතතාය ච <b>විභවතො</b>। ආසවපදට්ඨානතාය <b>සාසවතො</b>। හෙතුපච්චයෙහි <pb M=2.317/> අභිසඞ්ඛතතාය <b>සඞ්ඛතතො</b>। මච්චුමාරකිලෙසමාරානං ආමිසභූතතාය <b>මාරාමිසතො</b>। ජාතිජරාබ්යාධිමරණපකතිතාය <b>ජාතිජරාබ්යාධිමරණධම්මතො</b>। සොකපරිදෙවඋපායාසහෙතුතාය <pb V=2.293/> <b>සොකපරිදෙවඋපායාසධම්මතො</b>। තණ්හාදිට්ඨිදුච්චරිතසංකිලෙසානං විසයධම්මතාය <b>සංකිලෙසිකධම්මතො</b> පස්සති। සබ්බෙසු ච ඉමෙසු “පස්සතී”ති පාඨසෙසො දට්ඨබ්බො।
bod:38:<b>පඤ්චක්ඛන්ධෙ</b>ති සමූහතො වුත්තෙපි එකෙකඛන්ධවසෙන අත්ථවණ්ණනා කලාපසම්මසනඤාණනිද්දෙසෙ විසුං විසුං ආගතත්තා පරියොසානෙ ච විසුං විසුං ඛන්ධානං වසෙන අනුපස්සනානං ගණිතත්තා සමූහෙ පවත්තවචනානං අවයවෙපි පවත්තිසම්භවතො ච කතාති වෙදිතබ්බා, විසුං විසුං පවත්තසම්මසනානං එකතො සඞ්ඛිපිත්වා වචනවසෙන වා “පඤ්චක්ඛන්ධෙ”ති වුත්තන්ති වෙදිතබ්බං। “එකප්පහාරෙන පඤ්චහි ඛන්ධෙහි වුට්ඨාතී”ති (විසුද්ධි॰ 2.783) අට්ඨකථාවචනසබ්භාවතො වා පඤ්චන්නං ඛන්ධානං එකතො සම්මසනං වා යුජ්ජතියෙවාති। <b>පඤ්චන්නං ඛන්ධානං නිරොධො නිච්චං නිබ්බානන්ති පස්සන්තො</b>තිආදීනවඤාණනිද්දෙසෙ වුත්තනයෙන විපස්සනාකාලෙ සන්තිපදඤාණවසෙන නිච්චං නිබ්බානන්ති පස්සන්තො। <b>සම්මත්තනියාමං ඔක්කමතී</b>ති මග්ගක්ඛණෙ ඔක්කමති, ඵලක්ඛණෙ පන ඔක්කන්තො නාම හොති। එසෙව නයො සබ්බෙසුපි නියාමොක්කමනපරියායෙසු। <b>ආරොග්ය</b>න්ති ආරොග්යභූතං। <b>විසල්ල</b>න්ති සල්ලවිරහිතං। එසෙව නයො ඊදිසෙසු। <b>අනාබාධ</b>න්ති ආබාධවිරහිතං, ආබාධපටිපක්ඛභූතං වා। එස නයො ඊදිසෙසු। <b>අපරප්පච්චය</b>න්ති අඤ්ඤපච්චයවිරහිතං। <b>උපස්සග්ගතො</b>ති ච <b>අනුපස්සග්ග</b>න්ති ච කෙචි සංයොගං කත්වා පඨන්ති। <b>පරමසුඤ්ඤ</b>න්ති සබ්බසඞ්ඛාරසුඤ්ඤත්තා උත්තමත්තා ච පරමසුඤ්ඤං। <b>පරමත්ථ</b>න්ති සඞ්ඛතාසඞ්ඛතානං අග්ගභූතත්තා උත්තමත්ථං <pb P=3.700/>। ලිඞ්ගවිපල්ලාසවසෙන නපුංසකවචනං। නිබ්බානස්ස ච සුඤ්ඤත්තා අනත්තත්තා ච ඉමස්මිං ද්වයෙ පටිලොමපරියායො න වුත්තො। <b>අනාසව</b>න්ති ආසවවිරහිතං। <b>නිරාමිස</b>න්ති ආමිසවිරහිතං। <b>අජාත</b>න්ති ජාතිවිරහිතත්තා අනුප්පන්නං। <b>අමත</b>න්ති භඞ්ගාභාවතො මරණවිරහිතං। මරණම්පි හි නපුංසකභාවවචනවසෙන “මත”න්ති වුච්චති।
bod:39:එවමිමාය පටිපාටියා වුත්තාසු ආකාරභෙදභින්නාසු චත්තාලීසාය අනුපස්සනාසු සභාවසඞ්ගහවසෙන තීසුයෙව අනුපස්සනාසු එකසඞ්ගහං <pb M=2.318/> කරොන්තො <b>අනිච්චතොති අනිච්චානුපස්සනා</b>තිආදිමාහ। තාසු යථානුරූපං අනිච්චදුක්ඛානත්තත්තෙ යොජනා කාතබ්බා। අවසානෙ පනෙතා විසුං විසුං ගණනවසෙන දස්සිතා। ගණනාසු ච ගණනපටිපාටිවසෙන පඨමං අනත්තානුපස්සනා ගණිතා। තත්ථ <b>පඤ්චවීසතී</b>ති “පරතො රිත්තතො තුච්ඡතො සුඤ්ඤතො අනත්තතො”ති එකෙකස්මිං ඛන්ධෙ පඤ්ච පඤ්ච කත්වා පඤ්චසු ඛන්ධෙසු පඤ්චවීසති <b>අනත්තානුපස්සනා</b>। <b>පඤ්ඤාසා</b>ති “අනිච්චතො පලොකතො චලතො පභඞ්ගුතො අද්ධුවතො විපරිණාමධම්මතො අසාරකතො විභවතො සඞ්ඛතතො මරණධම්මතො”ති එකෙකස්මිං ඛන්ධෙ දස දස කත්වා පඤ්චසු ඛන්ධෙසු පඤ්ඤාසං <b>අනිච්චානුපස්සනා। සතං පඤ්චවීසති චෙවා</b>ති සෙසා “දුක්ඛතො රොගතො”තිආදයො <pb V=2.294/> එකෙකස්මිං ඛන්ධෙ පඤ්චවීසති පඤ්චවීසති කත්වා පඤ්චසු ඛන්ධෙසු පඤ්චවීසතිසතං <b>දුක්ඛානුපස්සනා। යානි දුක්ඛෙ පවුච්චරෙ</b>ති යා අනුපස්සනා දුක්ඛෙ ඛන්ධපඤ්චකෙ ගණනවසෙන පවුච්චන්ති, තා සතං පඤ්චවීසති චෙවාති සම්බන්ධො වෙදිතබ්බො। “යානී”ති චෙත්ථ ලිඞ්ගවිපල්ලාසො දට්ඨබ්බොති।
cen:විපස්සනාකථාවණ්ණනා නිට්ඨිතා।
cha:10:මාතිකාකථා
sub:මාතිකාකථාවණ්ණනා
bod:40:ඉදානි <pb V=2.295/> මහාථෙරො විපස්සනාකථානන්තරං සකලෙ පටිසම්භිදාමග්ගෙ නිද්දිට්ඨෙ සමථවිපස්සනාමග්ගනිබ්බානධම්මෙ ආකාරනානත්තවසෙන නානාපරියායෙහි ථොමෙතුකාමො <b>නිච්ඡාතො</b>තිආදීනි එකූනවීසති මාතිකාපදානි උද්දිසිත්වා තෙසං නිද්දෙසවසෙන මාතිකාකථං නාම කථෙසි। තස්සා අයං අපුබ්බත්ථානුවණ්ණනා। මාතිකාය තාව <b>නිච්ඡාතො</b>ති අමිලාතො। සබ්බෙපි හි කිලෙසා පීළායොගතො මිලාතා, රාගොපි තාව නිරන්තරප්පවත්තො සරීරං දහති, කිං පනඤ්ඤෙ කිලෙසා <pb P=3.701/>। “තයොමෙ, භික්ඛවෙ, අග්ගී රාගග්ගි දොසග්ගි මොහග්ගී”ති (ඉතිවු॰ 93; දී॰ නි॰ 3.305) පන කිලෙසනායකා තයො එව කිලෙසා වුත්තා, තංසම්පයුත්තාපි පන දහන්තියෙව। එවං ඡාතකිලෙසාභාවතො නිච්ඡාතො। කො සො? විමොක්ඛසම්බන්ධෙන විමොක්ඛොති දට්ඨබ්බො। මුච්චතීති <b>මොක්ඛො</b>। විමුච්චතීති <b>විමොක්ඛො</b>ති <pb M=2.319/> අත්ථො। ඉදමෙකං මාතිකාපදං। <b>විජ්ජාවිමුත්තී</b>ති විජ්ජායෙව විමුත්ති। ඉදමෙකං මාතිකාපදං। <b>ඣානවිමොක්ඛො</b>ති ඣානමෙව විමොක්ඛො। ඉදමෙකං මාතිකාපදං। සෙසානි එකෙකානෙවාති එවං එකූනවීසති මාතිකාපදානි।
bod:41:<b>නෙක්ඛම්මෙන කාමච්ඡන්දතො නිච්ඡාතො</b>ති නෙක්ඛම්මෙන කාමච්ඡන්දතො අපෙතත්තා කාමච්ඡන්දතො නික්කිලෙසො යොගී। තෙන පටිලද්ධං නෙක්ඛම්මම්පි නිච්ඡාතො නික්කිලෙසො විමොක්ඛො। එවං සෙසෙසුපි। <b>නෙක්ඛම්මෙන කාමච්ඡන්දතො මුච්චතීති විමොක්ඛො</b>ති නෙක්ඛම්මෙන කාමච්ඡන්දතො යොගී මුච්චතීති තං නෙක්ඛම්මං විමොක්ඛොති අත්ථො। එවං සෙසෙසුපි। <b>විජ්ජතීති විජ්ජා</b>ති සභාවතො විජ්ජති අත්ථි උපලබ්භතීති විජ්ජා නාමාති අත්ථො। අථ වා සභාවජානනත්ථං පටිපන්නෙහි යොගීහි සභාවං වෙදීයති ජානීයතීති විජ්ජා නාමාති අත්ථො। අථ වා විසෙසලාභත්ථං පටිපන්නෙහි යොගීහි වෙදීයති පටිලාභීයතීති විජ්ජා නාමාති අත්ථො। අථ වා අත්තනා වින්දිතබ්බං භූමිං වින්දති ලභතීති විජ්ජා නාමාති අත්ථො। අථ වා සභාවදස්සනහෙතුත්තා සභාවං විදිතං කරොතීති විජ්ජා නාමාති අත්ථො। <b>විජ්ජන්තො මුච්චති, මුච්චන්තො</b> <pb V=2.296/> <b>විජ්ජතී</b>ති යථාවුත්තො ධම්මො යථාවුත්තෙනත්ථෙන විජ්ජමානො යථාවුත්තතො මුච්චති, යථාවුත්තතො මුච්චමානො යථාවුත්තෙනත්ථෙන විජ්ජතීති විජ්ජාවිමුත්ති නාමාති අත්ථො।
bod:<b>කාමච්ඡන්දං සංවරට්ඨෙනා</b>ති කාමච්ඡන්දනිවාරණට්ඨෙන තං නෙක්ඛම්මං <b>සීලවිසුද්ධි</b> නාමාති අත්ථො। තංයෙව අවික්ඛෙපහෙතුත්තා අවික්ඛෙපට්ඨෙන <b>චිත්තවිසුද්ධි</b>। දස්සනහෙතුත්තා දස්සනට්ඨෙන <b>දිට්ඨිවිසුද්ධි</b>। සෙසෙසුපි එසෙව නයො। <b>පටිප්පස්සම්භෙතී</b>ති නෙක්ඛම්මාදිනා කාමච්ඡන්දාදිකං යොගාවචරො පටිප්පස්සම්භෙතීති නෙක්ඛම්මාදිකො ධම්මො පස්සද්ධි නාමාති අත්ථො। <b>පහීනත්තා</b>ති තෙන තෙන පහානෙන පහීනත්තා। <b>ඤාතට්ඨෙන ඤාණ</b>න්ති ඣානපච්චවෙක්ඛණාවසෙන විපස්සනාවසෙන මග්ගපච්චවෙක්ඛණාවසෙන ඤාතට්ඨෙන නෙක්ඛම්මාදිකං ඤාණං නාමාති අත්ථො। <b>දිට්ඨත්තා දස්සන</b>න්ති එත්ථාපි එසෙව නයො। <b>විසුජ්ඣතී</b>ති යොගී, නෙක්ඛම්මාදිකා <b>විසුද්ධි</b>।
bod:නෙක්ඛම්මනිද්දෙසෙ <pb M=2.320/> නෙක්ඛම්මං අලොභත්තා කාමරාගතො නිස්සටන්ති <b>නිස්සරණං</b>। තතො නික්ඛන්තන්ති <b>නෙක්ඛම්මං</b>। “රූපානමෙතං නිස්සරණං යදිදං නෙක්ඛම්ම”න්ති වුච්චමානෙ ආරුප්පවිසෙසස්ස අදිස්සනතො <pb P=3.702/> විසෙසස්ස දස්සනත්ථං අඤ්ඤත්ථ වුත්තපාඨක්කමෙනෙව <b>යදිදං ආරුප්ප</b>න්ති වුත්තං। තඤ්ච ආරුප්පං රූපතො නික්ඛන්තත්තා නෙක්ඛම්මං නාමාති අධිකාරවසෙනෙව වුත්තං හොති। <b>භූත</b>න්ති උප්පාදසමායොගදීපනං। <b>සඞ්ඛත</b>න්ති පච්චයබලවිසෙසදස්සනං। <b>පටිච්චසමුප්පන්න</b>න්ති පච්චයසමායොගෙපි පච්චයානං අබ්යාපාරභාවදස්සනං। <b>නිරොධො තස්ස නෙක්ඛම්ම</b>න්ති නිබ්බානං තතො සඞ්ඛතතො නික්ඛන්තත්තා තස්ස සඞ්ඛතස්ස නෙක්ඛම්මං නාම। ආරුප්පස්ස ච නිරොධස්ස ච ගහණං අඤ්ඤත්ථ පාඨෙ වුත්තක්කමෙනෙව කතං। “කාමච්ඡන්දස්ස නෙක්ඛම්මං නෙක්ඛම්ම”න්ති වුච්චමානෙ පුනරුත්තං හොති। නෙක්ඛම්මවචනෙනෙව ච තස්ස නෙක්ඛම්මසිද්ධීති තං අවත්වා සෙසනෙක්ඛම්මමෙව වුත්තං। තං උජුකමෙව। නිස්සරණනිද්දෙසෙපි ඉමිනාව නයෙන අත්ථො වෙදිතබ්බො। නිස්සරණීයා ධාතුයො පනෙත්ථ උජුකමෙව නෙක්ඛම්මන්ති වුත්තං। <b>පවිවෙකො</b>ති පවිවිත්තභාවො නෙක්ඛම්මාදිකොයෙව। <b>වොසජ්ජතී</b>ති යොගී, නෙක්ඛම්මාදයො <b>වොසග්ගො</b>। නෙක්ඛම්මං පවත්තෙන්තො යොගී නෙක්ඛම්මෙන චරතීති වුච්චති। තං පන නෙක්ඛම්මං <b>චරියා</b>। එස නයො සෙසෙසුපි। ඣානවිමොක්ඛනිද්දෙසෙ වත්තබ්බං විමොක්ඛකථායං වුත්තං। කෙවලං තත්ථ “ජානාතීති ඣානවිමොක්ඛො”ති (පටි॰ ම॰ 1.217) වුත්තං, ඉධ පන “ජානාතීති, ඣායතී”ති පුග්ගලාධිට්ඨානාව දෙසනා කතාති අයං විසෙසො।
bod:42:භාවනාධිට්ඨානජීවිතනිද්දෙසෙ ච පුග්ගලාධිට්ඨානා දෙසනා කතා। ධම්මතො පන <b>භාවනා</b> නාම නෙක්ඛම්මාදයොව। <b>අධිට්ඨානං</b> නාම නෙක්ඛම්මාදිවසෙන පතිට්ඨාපිතචිත්තමෙව। <b>ජීවිතං</b> නාම නෙක්ඛම්මාදිවසෙන පතිට්ඨාපිතචිත්තස්ස සම්මාආජීවො නාම। කො සො සම්මාආජීවො නාම <pb V=2.297/>? මිච්ඡාජීවා විරති, ධම්මෙන සමෙන පච්චයපරියෙසනවායාමො ච। තත්ථ <b>සමං ජීවතී</b>ති සමං ජීවිතං ජීවති, භාවනපුංසකවචනං වා, සමෙන ජීවතීති වුත්තං හොති। <b>නො විසම</b>න්ති “සමං ජීවතී”ති වුත්තස්සෙව අත්ථස්ස පටිසෙධවසෙන අවධාරණං කතං। <b>සම්මා ජීවතී</b>ති ආකාරනිදස්සනං। <b>නො මිච්ඡා</b>ති තස්සෙව නියමනං। <b>විසුද්ධං ජීවතී</b>ති සභාවවිසුද්ධියා විසුද්ධං ජීවිතං ජීවති। <b>නො කිලිට්ඨ</b>න්ති තස්සෙව නියමනං। <b>යඤ්ඤදෙවා</b>තිආදීහි යථාවුත්තානං <pb M=2.321/> තිස්සන්නං සම්පදානං ආනිසංසං දස්සෙති। තත්ථ <b>යඤ්ඤදෙවා</b>ති යං යං එව। <b>ඛත්තියපරිස</b>න්ති ඛත්තියානං සන්නිපාතං। සො හි සමන්තතො සීදන්ති එත්ථ අකතබුද්ධිනොති පරිසාති වුච්චති। එසෙව නයො ඉතරත්තයෙ। ඛත්තියාදීනංයෙව ආගමනසම්පත්තියා ඤාණසම්පත්තියා ච සමන්නාගතත්තා තාසංයෙව චතස්සන්නං ගහණං <pb P=3.703/>, න සුද්දපරිසාය। <b>විසාරදො</b>ති තීහි සම්පදාහි සම්පන්නො විගතසාරජ්ජො, නිබ්භයොති අත්ථො। <b>අමඞ්කුභූතො</b>ති අසඞ්කුචිතො න නිත්තෙජභූතො। <b>තං කිස්ස හෙතූ</b>ති තං විසාරදත්තං කෙන හෙතුනා කෙන කාරණෙන හොතීති චෙති අත්ථො। ඉදානි <b>තථා හී</b>ති තස්ස කාරණවචනං। යස්මා එවං තිසම්පදාසම්පන්නො, තස්මා “විසාරදො හොතී”ති විසාරදභාවස්ස කාරණං දස්සෙත්වා නිට්ඨපෙසීති।
cen:සද්ධම්මප්පකාසිනියා පටිසම්භිදාමග්ග-අට්ඨකථාය
cen:මාතිකාකථාවණ්ණනා නිට්ඨිතා।
cen:පඤ්ඤාවග්ගවණ්ණනා නිට්ඨිතා।
cen:නිට්ඨිතා චූළවග්ගස්ස අපුබ්බත්ථානුවණ්ණනා।
cen:එත්තාවතා ච තිවග්ගසඞ්ගහිතස්ස
bod:සමතිංසකථාපටිමණ්ඩිතස්ස්පටිසම්භිදාමග්ගස්ස අත්ථවණ්ණනා නිට්ඨිතා හොතීති।
sub:නිගමනකථා
gax:මහාවග්ගො <pb V=2.298/> <pb M=2.322/> මජ්ඣිමො ච, චූළවග්ගො ච නාමතො।
gae:තයො වග්ගා ඉධ වුත්තා, පමාණපටිපාටියා॥
gax:වග්ගෙ වග්ගෙ දස දස, කථා යා තා උදීරිතා।
gae:උද්දානගාථා සබ්බාසං, ඉමා තාසං යථාක්කමං॥
gax:ඤාණං දිට්ඨි ආනාපානං, ඉන්ද්රියං විමොක්ඛපඤ්චමං।
gae:ගති කම්මං විපල්ලාසො, මග්ගො මණ්ඩොති තා දස॥
gax:යුගනද්ධසච්චබොජ්ඣඞ්ගා, මෙත්තා විරාගපඤ්චමා।
gae:පටිසම්භිදා ධම්මචක්කං, ලොකුත්තරබලසුඤ්ඤතා॥
gax:පඤ්ඤා ඉද්ධි අභිසමයො, විවෙකො චරියපඤ්චමො।
gae:පාටිහීරං සමසීස-සති විපස්සනමාතිකා॥
gax:යො සො සුගතසුතානං, අධිපතිභූතෙන භූතහිතරතිනා।
gae:ථෙරෙන ථිරගුණවතා, වුත්තො <b>පටිසම්භිදාමග්ගො</b>॥
gax:තස්ස<b>ත්ථවණ්ණනා</b> යා, පුබ්බට්ඨකථානයං තථා යුත්තිං।
gae:නිස්සාය මයාරද්ධා, නිට්ඨානමුපාගතා එසා॥
gax:යං තං උත්තරමන්තී, මන්තිගුණයුතො යුතො ච සද්ධාය।
gae:කාරයි මහාවිහාරෙ, පරිවෙණමනෙකසාධුගුණං॥
gax:ථෙරෙනෙත්ථ <pb V=2.299/> <pb P=3.704/> නිවසතා, සමාපිතායං <b>මහාභිධානෙන</b>।
gae:තතියෙ වස්සෙ චුතිතො, මොග්ගල්ලානස්ස භූපතිනො॥
gax:සමයං අනුලොමෙන්තී, ථෙරානං ථෙරවාදදීපානං।
gae:නිට්ඨං ගතා යථායං, අට්ඨකථා ලොකහිතජනනී॥
gax:ධම්මං අනුලොමෙන්තා, අත්තහිතං පරහිතඤ්ච සාධෙන්තා।
gae:නිට්ඨං ගච්ඡන්තු තථා, මනොරථා සබ්බසත්තානං॥
gax:<b>සද්ධම්මපකාසිනියා,</b> අට්ඨකථායෙත්ථ ගණිතකුසලෙහි।
gae:ගණිතා තු භාණවාරා, විඤ්ඤෙය්යා අට්ඨපඤ්ඤාස॥
gax:ආනුට්ඨුභෙන <pb M=2.323/> අස්සා, ඡන්දොබන්ධෙන ගණියමානා තු।
gae:චුද්දසසහස්සසඞ්ඛා, ගාථායො පඤ්ච ච සතානි॥
gax:සාසනචිරට්ඨිතත්ථං, ලොකහිතත්ථඤ්ච සාදරෙන මයා।
gae:පුඤ්ඤං ඉමං රචයතා, යං පත්තමනප්පකං විපුලං॥
gax:පුඤ්ඤෙන තෙන ලොකො, සද්ධම්මරසායනං දසබලස්ස।
gae:උපභුඤ්ජිත්වා විමලං, පප්පොතු සුඛං සුඛෙනෙවාති॥
cen:සද්ධම්මප්පකාසිනී නාම
cen:පටිසම්භිදාමග්ගප්පකරණස්ස අට්ඨකථා නිට්ඨිතා।
