cha:6:අබ්යාකතවග්ගො
sub:1:අබ්යාකතසුත්තවණ්ණනා
bod:54:ඡට්ඨවග්ගස්ස <pb M=3.172/> <pb V=3.173/> පඨමෙ <b>අබ්යාකතවත්ථූසූ</b>ති එකංසාදිවසෙන අකථිතවත්ථූසු। <b>තථාගතො</b>ති සත්තො। <b>දිට්ඨිගතමෙත</b>න්ති මිච්ඡාදිට්ඨිමත්තකමෙතං, න තාය දිට්ඨියා ගහිතසත්තො නාම අත්ථි। <b>පටිපද</b>න්ති <pb P=4.38/> අරියමග්ගං। <b>න ඡම්භතී</b>ති දිට්ඨිවසෙන න කම්පති। සෙසපදෙසුපි එසෙව නයො। <b>තණ්හාගත</b>න්ති දිට්ඨිතණ්හා। <b>සඤ්ඤාගතා</b>දීසුපි එසෙව නයො। දිට්ඨිසඤ්ඤා එව හෙත්ථ සඤ්ඤාගතං, දිට්ඨිනිස්සිතමානොයෙව දිට්ඨිමඤ්ඤිතමෙව වා මඤ්ඤිතං, දිට්ඨිපපඤ්චොව පපඤ්චිතං, දිට්ඨුපාදානමෙව උපාදානං, දිට්ඨියා විරූපං පටිසරණභාවොයෙව විප්පටිසාරො නාමාති වෙදිතබ්බො। එත්ථ ච දිට්ඨිග්ගහණෙන ද්වාසට්ඨි දිට්ඨියො, දිට්ඨිනිරොධගාමිනිපටිපදාගහණෙන සොතාපත්තිමග්ගො ගහිතොති।
sub:2:පුරිසගතිසුත්තවණ්ණනා
bod:55:දුතියෙ <b>පුරිසගතියො</b>ති පුරිසස්ස ඤාණගතියො। <b>අනුපාදාපරිනිබ්බාන</b>න්ති අපච්චයනිබ්බානං। <b>නො චස්සා</b>ති අතීතෙ අත්තභාවනිබ්බත්තකං කම්මං නො චෙ අභවිස්ස। <b>නො ච මෙ සියා</b>ති එතරහි මෙ අයං අත්තභාවො න සියා। <b>න භවිස්සතී</b>ති එතරහි මෙ අනාගතත්තභාවනිබ්බත්තකං කම්මං න භවිස්සති। <b>න ච මෙ භවිස්සතී</b>ති අනාගතෙ මෙ අත්තභාවො න භවිස්සති। <b>යදත්ථි යං භූත</b>න්ති යං අත්ථි යං භූතං පච්චුප්පන්නක්ඛන්ධපඤ්චකං। <b>තං පජහාමීති උපෙක්ඛං පටිලභතී</b>ති තං තත්ථ ඡන්දරාගප්පහානෙන පජහාමීති විපස්සනුපෙක්ඛං පටිලභති। <b>භවෙ න රජ්ජතී</b>ති අතීතෙ ඛන්ධපඤ්චකෙ තණ්හාදිට්ඨීහි න රජ්ජති। <b>සම්භවෙ න රජ්ජතී</b>ති අනාගතෙපි තථෙව න රජ්ජති। <b>අත්ථුත්තරි</b> <pb P=4.39/> <b>පදං සන්ත</b>න්ති උත්තරි සන්තං නිබ්බානපදං නාම අත්ථි। <b>සම්මප්පඤ්ඤාය පස්සතී</b>ති තං සහවිපස්සනාය මග්ගපඤ්ඤාය සම්මා පස්සති। <b>න සබ්බෙන සබ්බ</b>න්ති එකච්චානං කිලෙසානං අප්පහීනත්තා සච්චපටිච්ඡාදකස්ස තමස්ස සබ්බසො අවිද්ධංසිතත්තා න සබ්බාකාරෙන සබ්බං। <b>හඤ්ඤමානෙ</b>ති සණ්ඩාසෙන ගහෙත්වා මුට්ඨිකාය කොට්ටියමානෙ। <b>අන්තරාපරිනිබ්බායී</b>ති උපපත්තිසමනන්තරතො පට්ඨාය ආයුනො වෙමජ්ඣං අනතික්කමිත්වා එත්ථන්තරෙ කිලෙසපරිනිබ්බානෙන පරිනිබ්බුතො හොති। <b>අනුපහච්ච තල</b>න්ති ආකාසතලං අනුපහච්ච අනතික්කමිත්වා <pb M=3.173/>, භූමිං අප්පත්වා ආකාසෙයෙව නිබ්බායෙය්යාති <pb V=3.174/> ඉමාහි තීහි උපමාහි තයො අන්තරාපරිනිබ්බායී දස්සිතා।
bod:<b>උපහච්චපරිනිබ්බායී</b>ති ආයුවෙමජ්ඣං අතික්කමිත්වා පච්ඡිමකොටිං අප්පත්වා පරිනිබ්බුතො හොති। <b>උපහච්ච තල</b>න්ති ජලමානා ගන්ත්වා ආකාසතලං අතික්කමිත්වා පථවීතලං වා උපහනිත්වා පථවියං පතිතමත්තාව නිබ්බායෙය්ය। අසඞ්ඛාරෙන අප්පයොගෙන කිලෙසෙ ඛෙපෙත්වා පරිනිබ්බායීති <b>අසඞ්ඛාරපරිනිබ්බායී</b>। සසඞ්ඛාරෙන සප්පයොගෙන කිලෙසෙ ඛෙපෙත්වා පරිනිබ්බායීති <b>සසඞ්ඛාරපරිනිබ්බායී। ගච්ඡ</b>න්ති නිරාරක්ඛං අරඤ්ඤං। <b>දාය</b>න්ති සාරක්ඛං අභයත්ථාය දින්නං අරඤ්ඤං। සෙසමෙත්ථ උත්තානත්ථමෙව। ඉමස්මිං සුත්තෙ අරියපුග්ගලාව කථිතාති।
sub:3:තිස්සබ්රහ්මාසුත්තවණ්ණනා
bod:56:තතියෙ <pb P=4.40/> <b>භික්ඛුනියො</b>ති මහාපජාපතියා පරිවාරා පඤ්චසතා භික්ඛුනියො। <b>විමුත්තා</b>ති පඤ්චහි විමුත්තීහි විමුත්තා। <b>අනුපාදිසෙසා</b>ති උපාදානසෙසං අට්ඨපෙත්වා පඤ්චහි විමුත්තීහි අනවසෙසාහිපි විමුත්තා। <b>සඋපාදිසෙසෙ වා සඋපාදිසෙසො</b>ති සඋපාදානසෙසෙ පුග්ගලෙ “සඋපාදානසෙසො අය”න්ති। ඉතරස්මිම්පි එසෙව නයො। <b>තිස්සො</b>ති ථෙරස්ස සද්ධිවිහාරිකබ්රහ්මා। <b>අනුලොමිකානී</b>ති පටිපත්තියා අනුලොමානි විවිත්තානි අන්තිමපරියන්තිමානි। <b>ඉන්ද්රියානී</b>ති සද්ධාදීනි විපස්සනින්ද්රියානි। <b>සමන්නානයමානො</b>ති සමන්නාහාරෙ ඨපයමානො। <b>න හි පන තෙ</b>ති ඉදං කස්මා ආරභි? සත්තමස්ස පුග්ගලස්ස දස්සනත්ථං। සත්තමො හි සද්ධානුසාරිපුග්ගලො න දස්සිතො। අථ භගවා බලවවිපස්සකවසෙන තං දස්සෙන්තො එවමාහ। තත්ථ <b>සබ්බනිමිත්තාන</b>න්ති සබ්බෙසං නිච්චනිමිත්තාදීනං। <b>අනිමිත්ත</b>න්ති බලවවිපස්සනාසමාධිං।
sub:4:සීහසෙනාපතිසුත්තවණ්ණනා
bod:57:චතුත්ථෙ <b>මච්ඡරී</b>ති පඤ්චමච්ඡෙරයුත්තො। <b>කදරියො</b>ති ථද්ධමච්ඡරියො, පරෙසං දිය්යමානම්පි වාරෙති। <b>අනුප්පදානරතො</b>ති පුනප්පුනං දානං දදමානොව රමති। <b>අනුකම්පන්තා</b>ති “කො අජ්ජ අම්හෙහි අනුග්ගහෙතබ්බො, කස්ස දෙය්යධම්මං වා පටිග්ගණ්හෙය්යාම, ධම්මං වා දෙසෙය්යාමා”ති එවං චිත්තෙන අනුකම්පමානා।
sub:5:අරක්ඛෙය්යසුත්තවණ්ණනා
bod:58:පඤ්චමෙ <pb V=3.175/> <pb M=3.174/> <pb P=4.41/> <b>නිමිත්ත</b>න්ති ධම්මනිමිත්තම්පි පුග්ගලනිමිත්තම්පි। අයඤ්හි අත්තනා දෙසිතධම්මෙ එකපදම්පි දුරක්ඛාතං අනිය්යානිකං අපස්සන්තො ධම්මනිමිත්තං න සමනුපස්සති, “දුරක්ඛාතො තයා ධම්මො න ස්වාක්ඛාතො”ති උට්ඨහිත්වා පටිප්ඵරන්තං එකං පුග්ගලම්පි අපස්සන්තො පුග්ගලනිමිත්තං න සමනුපස්සති නාම। සෙසද්වයෙපි එසෙව නයො। ඡට්ඨසත්තමානි උත්තානානෙව।
sub:8:පචලායමානසුත්තවණ්ණනා
bod:61:අට්ඨමෙ <b>පචලායමානො</b>ති තං ගාමං උපනිස්සාය එකස්මිං වනසණ්ඩෙ සමණධම්මං කරොන්තො සත්තාහං චඞ්කමනවීරියෙන නිම්මථිතත්තා කිලන්තගත්තො චඞ්කමනකොටියං පචලායමානො නිසින්නො හොති। <b>පචලායසි නො</b>ති නිද්දායසි නු। <b>අනුමජ්ජිත්වා</b>ති පරිමජ්ජිත්වා। <b>ආලොකසඤ්ඤ</b>න්ති මිද්ධවිනොදනආලොකසඤ්ඤං। <b>දිවාසඤ්ඤ</b>න්ති දිවාතිසඤ්ඤං। <b>යථා දිවා තථා රත්ති</b>න්ති යථා දිවා ආලොකසඤ්ඤා අධිට්ඨිතා, තථා නං රත්තිම්පි අධිට්ඨහෙය්යාසි। <b>යථා රත්තිං තථා දිවා</b>ති යථා ච තෙ රත්තිං ආලොකසඤ්ඤා අධිට්ඨිතා, තථා නං දිවාපි අධිට්ඨහෙය්යාසි। <b>සප්පභාස</b>න්ති දිබ්බචක්ඛුඤාණත්ථාය සහොභාසං। <b>පච්ඡාපුරෙසඤ්ඤී</b>ති පුරතො ච පච්ඡතො ච අභිහරණසඤ්ඤාය සඤ්ඤාවා। <b>අන්තොගතෙහි ඉන්ද්රියෙහී</b>ති බහි අවික්ඛිත්තෙහි අන්තො අනුපවිට්ඨෙහෙව පඤ්චහි ඉන්ද්රියෙහි। <b>මිද්ධසුඛ</b>න්ති නිද්දාසුඛං। එත්තකෙන <pb P=4.42/> ඨානෙන භගවා ථෙරස්ස මිද්ධවිනොදනකම්මට්ඨානං කථෙසි। <b>සොණ්ඩ</b>න්ති මානසොණ්ඩං। <b>කිච්චකරණීයානී</b>ති එත්ථ අවස්සං කත්තබ්බානි කිච්චානි, ඉතරානි කරණීයානි। <b>මඞ්කුභාවො</b>ති නිත්තෙජතා දොමනස්සතා। එත්තකෙන ඨානෙන සත්ථාරා ථෙරස්ස භික්ඛාචාරවත්තං කථිතං।
bod:ඉදානි භස්සෙ පරියන්තකාරිතාය සමාදපෙතුං <b>තස්මාතිහා</b>තිආදිමාහ। තත්ථ <b>විග්ගාහිකකථ</b>න්ති “න ත්වං ඉමං ධම්මවිනයං ආජානාසී”තිආදිනයප්පවත්තා විග්ගාහිකකථා। <b>නාහං මොග්ගල්ලානා</b>තිආදි පාපමිත්තසංසග්ගවිවජ්ජනත්ථං වුත්තං। <b>කිත්තාවතා නු ඛො</b>ති කිත්තකෙන නු ඛො। <b>තණ්හාසඞ්ඛයවිමුත්තො හොතී</b>ති තණ්හාසඞ්ඛයෙ නිබ්බානෙ තං ආරම්මණං කත්වා විමුත්තචිත්තතාය <pb M=3.175/> තණ්හාසඞ්ඛයවිමුත්තො නාම සංඛිත්තෙන කිත්තාවතා හොති। යාය පටිපත්තියා තණ්හාසඞ්ඛයවිමුත්තො හොති, තමෙව ඛීණාසවස්ස භික්ඛුනො පුබ්බභාගපටිපදං සංඛිත්තෙන දෙසෙථාති පුච්ඡති। <b>අච්චන්තනිට්ඨො</b>ති <pb V=3.176/> ඛයවයසඞ්ඛාතං අන්තං අතීතාති අච්චන්තා, අච්චන්තා නිට්ඨා අස්සාති අච්චන්තනිට්ඨො, එකන්තනිට්ඨො සතතනිට්ඨොති අත්ථො। <b>අච්චන්තයොගක්ඛෙමී</b>ති අච්චන්තං යොගක්ඛෙමී, නිච්චයොගක්ඛෙමීති අත්ථො। <b>අච්චන්තබ්රහ්මචාරී</b>ති අච්චන්තං බ්රහ්මචාරී, නිච්චබ්රහ්මචාරීති අත්ථො। අච්චන්තං <pb P=4.43/> පරියොසානමස්සාති පුරිමනයෙනෙව <b>අච්චන්තපරියොසානො। සෙට්ඨො දෙවමනුස්සාන</b>න්ති දෙවානඤ්ච මනුස්සානඤ්ච සෙට්ඨො උත්තමො। එවරූපො භික්ඛු කිත්තාවතා හොති, සඞ්ඛෙපෙනෙව තස්ස පටිපත්තිං කථෙථාති යාචති।
bod:<b>සබ්බෙ ධම්මා නාලං අභිනිවෙසායා</b>ති එත්ථ සබ්බෙ ධම්මා නාම පඤ්චක්ඛන්ධා ද්වාදසායතනානි අට්ඨාරස ධාතුයො, තෙ සබ්බෙපි තණ්හාදිට්ඨිවසෙන අභිනිවෙසාය නාලං න පරියත්තා න සමත්තා න යුත්තා। කස්මා? ගහිතාකාරෙන අතිට්ඨනතො। තෙ හි නිච්චා සුඛා අත්තාති ගහිතාපි අනිච්චා දුක්ඛා අනත්තාව සම්පජ්ජන්ති। තස්මා නාලං අභිනිවෙසාය। <b>අභිජානාතී</b>ති අනිච්චං දුක්ඛං අනත්තාති ඤාතපරිඤ්ඤාය අභිජානාති। <b>පරිජානාතී</b>ති තථෙව තීරණපරිඤ්ඤාය පරිජානාති। <b>යංකිඤ්චි වෙදන</b>න්ති අන්තමසො පඤ්චවිඤ්ඤාණසම්පයුත්තං යංකිඤ්චි අප්පමත්තකම්පි වෙදනං අනුභවති। ඉමිනා භගවා ථෙරස්ස වෙදනාවසෙන ච විනිවට්ටෙත්වා අරූපපරිග්ගහං දස්සෙසි।
bod:<b>අනිච්චානුපස්සී</b>ති අනිච්චතො අනුපස්සන්තො। <b>විරාගානුපස්සී</b>ති එත්ථ ද්වෙ විරාගා ඛයවිරාගො ච අච්චන්තවිරාගො ච। තත්ථ සඞ්ඛාරානං ඛයං ඛයතො පස්සනා විපස්සනාපි, අච්චන්තවිරාගං නිබ්බානං විරාගතො දස්සනමග්ගඤාණම්පි විරාගානුපස්සනා। තදුභයසමඞ්ගිපුග්ගලො විරාගානුපස්සී නාම। තං සන්ධාය වුත්තං – “විරාගානුපස්සී”ති, විරාගතො අනුපස්සන්තොති අත්ථො। <b>නිරොධානුපස්සිම්හි</b>පි එසෙව නයො। නිරොධොපි හි ඛයනිරොධො අච්චන්තනිරොධොති දුවිධොයෙව। <b>පටිනිස්සග්ගානුපස්සී</b>ති එත්ථ පටිනිස්සග්ගො වුච්චති වොස්සග්ගො। සො <pb P=4.44/> ච පරිච්චාගවොස්සග්ගො පක්ඛන්දනවොස්සග්ගොති දුවිධො හොති। තත්ථ <b>පරිච්චාගවොස්සග්ගො</b>ති විපස්සනා। සා හි තදඞ්ගවසෙන කිලෙසෙ ච ඛන්ධෙ ච වොස්සජති। <b>පක්ඛන්දනවොස්සග්ගො</b>ති මග්ගො। සො හි නිබ්බානං ආරම්මණතො පක්ඛන්දති। ද්වීහිපි වා කාරණෙහි සො වොස්සග්ගොයෙව, සමුච්ඡෙදවසෙන ඛන්ධානං කිලෙසානඤ්ච වොස්සජනතො නිබ්බානෙ ච පක්ඛන්දනතො। තස්මා <pb M=3.176/> කිලෙසෙ ච ඛන්ධෙ ච පරිච්චජතීති පරිච්චාගවොස්සග්ගො। නිරොධාය නිබ්බානධාතුයා චිත්තං පක්ඛන්දතීති පක්ඛන්දනවොස්සග්ගොති උභයම්පෙතං මග්ගෙ සමෙති। තදුභයසමඞ්ගී පුග්ගලො ඉමාය පටිනිස්සග්ගානුපස්සනාය සමන්නාගතත්තා <pb V=3.177/> පටිනිස්සග්ගානුපස්සී නාම හොති। තං සන්ධායෙතං වුත්තං। <b>න කිඤ්චි ලොකෙ උපාදියතී</b>ති කිඤ්චි එකම්පි සඞ්ඛාරගතං තණ්හාවසෙන න උපාදියති න ගණ්හාති න පරාමසති। <b>අනුපාදියං න පරිතස්සතී</b>ති අග්ගණ්හන්තො තණ්හාපරිතස්සනාය න පරිතස්සති। <b>පච්චත්තංයෙව පරිනිබ්බායතී</b>ති සයමෙව කිලෙසපරිනිබ්බානෙන පරිනිබ්බායති। <b>ඛීණා ජාතී</b>තිආදිනා පනස්ස පච්චවෙක්ඛණා දස්සිතා। ඉති භගවා සංඛිත්තෙන ඛීණාසවස්ස පුබ්බභාගප්පටිපදං පුච්ඡිතො සංඛිත්තෙනෙව කථෙසි। ඉදං පන සුත්තං ථෙරස්ස ඔවාදොපි අහොසි විපස්සනාපි। සො ඉමස්මිංයෙව සුත්තෙ විපස්සනං වඩ්ඪෙත්වා අරහත්තං පත්තොති।
sub:9:මෙත්තසුත්තවණ්ණනා
bod:62:නවමෙ <b>මා, භික්ඛවෙ, පුඤ්ඤානං භායිත්ථා</b>ති පුඤ්ඤානි කරොන්තා තෙසං මා භායිත්ථ। <b>මෙත්තචිත්තං භාවෙසි</b>න්ති තිකචතුක්කජ්ඣානිකාය මෙත්තාය සම්පයුත්තං පණීතං කත්වා චිත්තං භාවෙසින්ති දස්සෙති। <b>සංවට්ටමානෙ සුදාහ</b>න්ති සංවට්ටමානෙ සුදං අහං। <b>සංවට්ටමානෙ</b>ති <pb P=4.45/> ඣායමානෙ විපජ්ජමානෙ। <b>ධම්මිකො</b>ති දසකුසලධම්මසමන්නාගතො। <b>ධම්මරාජා</b>ති තස්සෙව වෙවචනං। ධම්මෙන වා ලද්ධරජ්ජත්තා ධම්මරාජා। <b>චාතුරන්තො</b>ති පුරත්ථිමසමුද්දාදීනං චතුන්නං සමුද්දානං වසෙන චාතුරන්තාය පථවියා ඉස්සරො। <b>විජිතාවී</b>ති විජිතසඞ්ගාමො। ජනපදො තස්මිං ථාවරියං ථිරභාවං පත්තොති <b>ජනපදත්ථාවරියප්පත්තො। පරොසහස්ස</b>න්ති අතිරෙකසහස්සං। <b>සූරා</b>ති අභීරුනො। <b>වීරඞ්ගරූපා</b>ති වීරානං අඞ්ගං වීරඞ්ගං, වීරියස්සෙතං නාමං। වීරඞ්ගරූපමෙතෙසන්ති වීරඞ්ගරූපා। වීරියජාතිකා වීරියසභාවා වීරියමයා විය අකිලාසුනො දිවසම්පි යුජ්ඣන්තා න කිලමන්තීති වුත්තං හොති। <b>සාගරපරියන්ත</b>න්ති චක්කවාළපබ්බතං සීමං කත්වා ඨිතසමුද්දපරියන්තං। <b>අදණ්ඩෙනා</b>ති ධනදණ්ඩෙනපි ඡෙජ්ජභෙජ්ජානුසාසනෙන සත්ථදණ්ඩෙනපි විනායෙව। <b>අසත්ථෙනා</b>ති එකතොධාරාදිනා පරවිහෙඨනසත්ථෙනපි විනායෙව। <b>ධම්මෙන අභිවිජියා</b>ති එහි ඛො, මහාරාජාති එවං පටිරාජූහි සම්පටිච්ඡිතාගමනො “පාණො න හන්තබ්බො”තිආදිනා ධම්මෙනෙව වුත්තප්පකාරං පථවිං අභිවිජිනිත්වා।
bod:<b>සුඛෙසිනො</b>ති <pb M=3.177/> සුඛපරියෙසකෙ සත්තෙ ආමන්තෙති। <b>සුඤ්ඤබ්රහ්මූපගො</b>ති සුඤ්ඤබ්රහ්මවිමානූපගො। <b>පථවිං ඉම</b>න්ති ඉමං සාගරපරියන්තං මහාපථවිං। <b>අසාහසෙනා</b>ති <pb P=4.46/> න සාහසිකකම්මෙන। <b>සමෙන මනුසාසිත</b>න්ති සමෙන කම්මෙන අනුසාසිං। <b>තෙහි එතං සුදෙසිත</b>න්ති තෙහි සඞ්ගාහකෙහි මහාකාරුණිකෙහි බුද්ධෙහි එතං එත්තකං ඨානං සුදෙසිතං සුකථිතං। <b>පථබ්යො</b>ති පුථවිසාමිකො।
sub:10:භරියාසුත්තවණ්ණනා
bod:63:දසමෙ <pb V=3.178/> <b>කෙවට්ටා මඤ්ඤෙ මච්ඡවිලොපෙ</b>ති කෙවට්ටානං මච්ඡපච්ඡිං ඔතාරෙත්වා ඨිතට්ඨානෙ ජාලෙ වා උදකතො උක්ඛිත්තමත්තෙ මච්ඡග්ගාහකානං මහාසද්දො හොති, තං සන්ධායෙතං වුත්තං। <b>සුජාතා</b>ති විසාඛාය කනිට්ඨා। <b>සා නෙව සස්සුං ආදියතී</b>ති සස්සුයා කත්තබ්බවත්තං නාම අත්ථි, තං න කරොති, සස්සූතිපි නං න ගණෙති। <b>න සසුරං ආදියතී</b>ති වචනං න ගණ්හාති। එවං අනාදරතායපි අග්ගහණෙනපි න ආදියති නාම। සෙසෙසුපි එසෙව නයො। එවං අනාථපිණ්ඩිකො සුණිසාය ආචාරං ගහෙත්වා සත්ථු පුරතො නිසීදි। සාපි සුජාතා “කිං නු ඛො අයං සෙට්ඨි දසබලස්ස සන්තිකෙ මය්හං ගුණං කථෙස්සති උදාහු අගුණ”න්ති ගන්ත්වා අවිදූරෙ සද්දං සුණන්තී අට්ඨාසි। අථ නං සත්ථා <b>එහි සුජාතෙ</b>ති ආමන්තෙසි।
bod:<b>අහිතානුකම්පිනී</b>ති න හිතානුකම්පිනී। <b>අඤ්ඤෙසූ</b>ති <pb P=4.47/> පරපුරිසෙසු। <b>අතිමඤ්ඤතෙ</b>ති ඔමානාති මානවසෙන අතිමඤ්ඤති। <b>ධනෙන කීතස්සා</b>ති ධනෙන කීතා අස්ස। <b>වධාය උස්සුකා</b> වධිතුං උස්සුක්කමාපන්නා। <b>යං ඉත්ථියා වින්දති සාමිකො ධන</b>න්ති ඉත්ථියා සාමිකො යං ධනං ලභති। <b>අප්පම්පි තස්ස අපහාතුමිච්ඡතී</b>ති ථොකතොපි අස්ස හරිතුං ඉච්ඡති, උද්ධනෙ ආරොපිතඋක්ඛලියං පක්ඛිපිතබ්බතණ්ඩුලතොපි ථොකං හරිතුමෙව වායමති। <b>අලසා</b>ති නිසින්නට්ඨානෙ නිසින්නාව ඨිතට්ඨානෙ ඨිතාව හොති। <b>ඵරුසා</b>ති ඛරා। <b>දුරුත්තවාදිනී</b>ති දුබ්භාසිතභාසිනී, කක්ඛළං වාළකථමෙව කථෙති। <b>උට්ඨායකානං අභිභුය්ය වත්තතී</b>ති එත්ථ උට්ඨායකානන්ති බහුවචනවසෙන විරියුට්ඨානසම්පන්නො සාමිකො වුත්තො, තස්ස තං උට්ඨානසම්පත්තිං අභිභවිත්වා හෙට්ඨා කත්වා වත්තති। <b>පමොදතී</b>ති ආමොදිතපමොදිතා හොති <pb M=3.178/>। <b>කොලෙය්යකා</b>ති කුලසම්පන්නා। <b>පතිබ්බතා</b>ති පතිදෙවතා। <b>වධදණ්ඩතජ්ජිතා</b>ති දණ්ඩකං ගහෙත්වා වධෙන තජ්ජිතා, “ඝාතෙස්සාමි න”න්ති වුත්තා। <b>දාසීසම</b>න්ති සාමිකස්ස වත්තපූරිකා දාසීති මං භගවා ධාරෙතූති වත්වා සරණෙසු පතිට්ඨාසි।
sub:11:කොධනසුත්තවණ්ණනා
bod:64:එකාදසමෙ <b>සපත්තකන්තා</b>ති සපත්තානං වෙරීනං කන්තා පියා තෙහි ඉච්ඡිතපත්ථිතා। <b>සපත්තකරණා</b>ති <pb V=3.179/> <pb P=4.48/> සපත්තානං වෙරීනං අත්ථකරණා। <b>කොධපරෙතො</b>ති කොධානුගතො। <b>පචුරත්ථතායා</b>ති බහුඅත්ථතාය බහුහිතතාය। <b>අනත්ථම්පී</b>ති අවුද්ධිම්පි। <b>අත්ථො මෙ ගහිතො</b>ති වුඩ්ඪි මෙ ගහිතා।
bod:<b>අථො අත්ථං ගහෙත්වානා</b>ති අථො වුද්ධිං ගහෙත්වා। <b>අනත්ථං අධිපජ්ජතී</b>ති අනත්ථො මෙ ගහිතොති සල්ලක්ඛෙති। <b>වධං කත්වානා</b>ති පාණාතිපාතකම්මං කත්වා। <b>කොධසම්මදසම්මත්තො</b>ති කොධමදෙන මත්තො, ආදින්නගහිතපරාමට්ඨොති අත්ථො। <b>ආයසක්ය</b>න්ති අයසභාවං, අයසො නියසො හොතීති අත්ථො। <b>අන්තරතො ජාත</b>න්ති අබ්භන්තරෙ උප්පන්නං। <b>අත්ථං න ජානාතී</b>ති වුද්ධිඅත්ථං න ජානාති। <b>ධම්මං න පස්සතී</b>ති සමථවිපස්සනාධම්මං න පස්සති। <b>අන්ධතම</b>න්ති අන්ධභාවකරං තමං බහලතමං। <b>සහතෙ</b>ති අභිභවති।
bod:<b>දුම්මඞ්කුය</b>න්ති දුම්මඞ්කුභාවං නිත්තෙජතං දුබ්බණ්ණමුඛතං। <b>යතො පතායතී</b>ති යදා නිබ්බත්තති। <b>න වාචො හොති ගාරවො</b>ති වචනස්සපි ගරුභාවො න හොති। <b>න දීපං හොති කිඤ්චන</b>න්ති කාචි පතිට්ඨා නාම න හොති। <b>තපනීයානී</b>ති තාපජනකානි। <b>ධම්මෙහී</b>ති <pb P=4.49/> සමථවිපස්සනාධම්මෙහි। <b>ආරකා</b>ති දූරෙ। <b>බ්රාහ්මණ</b>න්ති ඛීණාසවබ්රාහ්මණං। <b>යාය මාතු භතො</b>ති යාය මාතරා භතො පොසිතො। <b>පාණදදිං සන්ති</b>න්ති ජීවිතදායිකං සමානං। <b>හන්ති කුද්ධො පුථුත්තාන</b>න්ති කුද්ධො පුග්ගලො පුථු නානාකාරණෙහි අත්තානං හන්ති। <b>නානාරූපෙසු මුච්ඡිතො</b>ති නානාරම්මණෙසු අධිමුච්ඡිතො හුත්වා। <b>රජ්ජුයා බජ්ඣ මීයන්තී</b>ති රජ්ජුයා බන්ධිත්වා මරන්ති। <b>පබ්බතාමපි කන්දරෙ</b>ති පබ්බතකන්දරෙපි පතිත්වා මරන්ති।
bod:<b>භූනහච්චානී</b>ති <pb M=3.179/> හතවුද්ධීනි। <b>ඉතාය</b>න්ති ඉති අයං। <b>තං දමෙන සමුච්ඡින්දෙ</b>ති තං කොධං දමෙන ඡින්දෙය්ය। කතරෙන දමෙනාති? <b>පඤ්ඤාවීරියෙන දිට්ඨියා</b>ති විපස්සනාපඤ්ඤාය චෙව විපස්සනාසම්පයුත්තෙන කායිකචෙතසිකවීරියෙන ච මග්ගසම්මාදිට්ඨියා ච। <b>තථෙව ධම්මෙ සික්ඛෙථා</b>ති යථා අකුසලං සමුච්ඡින්දෙය්ය, සමථවිපස්සනාධම්මෙපි තථෙව සික්ඛෙය්ය। <b>මා නො දුම්මඞ්කුයං අහූ</b>ති මා අම්හාකං දුම්මඞ්කුභාවො අහොසීති ඉමමත්ථං පත්ථයමානා। <b>අනායාසා</b>ති අනුපායාසා। <b>අනුස්සුකා</b>ති කත්ථචි උස්සුක්කං අනාපන්නා। සෙසං සබ්බත්ථ උත්තානමෙවාති।
cen:අබ්යාකතවග්ගො ඡට්ඨො।
