cha:2:වෙදනාසංයුත්තං
tit:1:සගාථාවග්ගො
sub:1:සමාධිසුත්තවණ්ණනා
bod:249:<b>වෙදනා</b> <pb M=2.353/> <pb V=2.67/> <b>ච පජානාතී</b>ති සච්චාභිසම්බොධවසෙන වුච්චමානවෙදනානං පජානනං සාතිසයසමාධානපුබ්බකන්ති භගවතා “සමාහිතො”ති වුත්තන්ති ආහ <b>“උපචාරෙන වා අප්පනාය වා සමාහිතො”</b>ති। <b>වෙදනා</b>ති තිස්සොපි වෙදනා। <b>දුක්ඛසච්චවසෙනා</b>ති දුක්ඛසච්චභාවෙන, පරිජානනවසෙනාති අත්ථො। <b>සම්භව</b>න්ති සමුදයං තණ්හාවිජ්ජාකම්මඵස්සාදිප්පභෙදං උප්පත්තිකාරණං। තෙනාහ <b>“සමුදයසච්චවසෙන පජානාතී”</b>ති। <b>යත්ථා</b>ති යංනිමිත්තං, යං ආගම්ම කාමතණ්හාවිජ්ජාදිනිරොධා වෙදනානිරොධො, තෙසං අයං නිරොධො। නිබ්බානං ආරබ්භ අරියමග්ගප්පවත්තියා හි නිබ්බානං වෙදනානිරොධොති වුත්තො। ඛයං ගමෙතීති ඛයගාමී, තං <b>ඛයගාමිනං</b>। ඡාතං වුච්චති තණ්හා කාමානං පාතුකාමතාවසෙන පවත්තනතො, අච්චන්තමෙව සමුච්ඡින්නත්තා නත්ථි එතස්මිං ඡාතන්ති <b>නිච්ඡාතො</b>। තෙනාහ <b>“නිත්තණ්හො”</b>ති। <b>සම්මසනචාරවෙදනා</b>ති සම්මසනූපචාරවෙදනා। <b>ද්වීහි පදෙහී</b>ති “සමාහිතො සම්පජානො”ති ඉමෙහි ද්වීහි। “සතො”ති පන ඉදං සම්පජානපදස්සෙව උපබ්රූහනන්ති අධිප්පායො। <b>සෙසෙහි</b> චතූහි <b>චතුසච්චං කථිතං,</b> ඉතරෙහි පන ද්වීහි චතුසච්චබුජ්ඣනමෙව කථිතං। <b>සබ්බසඞ්ගාහිකො</b>ති සබ්බසභාවධම්මානං සඞ්ගණ්හනකො। තෙනාහ <b>“චතුභූමකධම්මපරිච්ඡෙදො වුත්තො”</b>ති।
cen:සමාධිසුත්තවණ්ණනා නිට්ඨිතා।
sub:2:සුඛසුත්තවණ්ණනා
bod:250:දුක්ඛං න හොතීති <b>අදුක්ඛං,</b> සුඛං න හොතීති <b>අසුඛං, ම</b>-කාරො පදසන්ධිකරො। <b>අදුක්ඛමසුඛ</b>න්ති වෙදයිතසද්දාපෙක්ඛාය නපුංසකනිද්දෙසො। සපරසන්තානගතෙ සන්ධාය අජ්ඣත්තබහිද්ධාගහණන්ති ආහ <b>“අත්තනො ච පරස්ස චා”</b>ති। තෙන සබ්බම්පි වෙදයිතං ගහිතන්ති දට්ඨබ්බං <pb V=2.68/>। <b>නස්සනසභාව</b>න්ති ඉත්තරඛණතාය <pb M=2.354/> භඞ්ගතො උද්ධං අපස්සිතබ්බසභාවං। පලොකො භෙදො එතස්ස අත්ථීති <b>පලොකිනං</b>। තෙනාහ <b>“භිජ්ජනසභාව”</b>න්ති। <b>ඤාණෙන ඵුසිත්වා ඵුසිත්වා</b>ති පුබ්බභාගෙ විපස්සනාඤාණෙන අනිච්චා පභඞ්ගුනොති ආරම්මණතො, උත්තරකාලං අසම්මොහතො මග්ගපරම්පරාය ඵුසිත්වා ඵුසිත්වා <b>වයං පස්සන්තො। විරජ්ජතී</b>ති මග්ගවිරාගෙන විරජ්ජති। <b>සම්මසනචාරවෙදනා කථිතා</b> ආරද්ධවිපස්සකානං වසෙන දෙසනාති। ලොකියලොකුත්තරෙහි ඤාණෙහි යාථාවතො පරිජානනං පටිවිජ්ඣනං <b>ඤාණඵුසනං</b>।
cen:සුඛසුත්තවණ්ණනා නිට්ඨිතා।
sub:3:පහානසුත්තවණ්ණනා
bod:251:<b>සබ්බම්පි</b> අට්ඨසතපභෙදං <b>තණ්හං ඡින්දි</b> සමුච්ඡෙදපහානවසෙන පජහි। තෙනාහ <b>“සමුච්ඡින්දී”</b>ති। යදග්ගෙන තණ්හා සබ්බසො සමුච්ඡින්නා, තදග්ගෙන සබ්බානිපි සඤ්ඤොජනානීති ආහ <b>“දසවිධම්පී”</b>තිආදි। <b>සම්මා</b>ති සුට්ඨු। පහානඤ්ච නාම උපායෙන ඤායෙන පහානන්ති ආහ <b>“හෙතුනා කාරණෙනා”</b>ති। <b>දස්සනාභිසමයා</b>ති අසම්මොහපටිවෙධා। අරහත්තමග්ගො හි උප්පජ්ජමානොව සභාවපටිච්ඡාදකං මොහං විද්ධංසෙන්තො එව පවත්තති, තෙන මානො යාථාවතො දිට්ඨො නාම හොති, <b>අයමස්ස දස්සනාභිසමයො</b>। යථා හි සූරියෙ උට්ඨිතෙ අන්ධකාරො විද්ධංසියමානො විහතො, එවං අරහත්තමග්ගෙ උප්පජ්ජමානෙ සො සබ්බසො පහීනො එව හොති, න තස්මිං සන්තානෙ පතිට්ඨං ලභති, <b>අයමස්ස පහානාභිසමයො</b>। තෙන වුත්තං <b>“අරහත්තමග්ගො හී”</b>තිආදි। <b>කිච්චවසෙනා</b>ති අසම්මොහපටිවෙධසඞ්ඛාතස්ස දස්සනකිච්චස්ස අනිප්ඵාදනවසෙන।
bod:යෙ ඉමෙ චත්තාරො අන්තාති සම්බන්ධො। <b>මරියාදන්තො</b>ති මරියාදසඞ්ඛාතො අන්තො। එස නයො සෙසත්තයෙපි। <b>තෙසූ</b>ති චතූසු අන්තෙසු। <b>අදුං චතුත්ථකොටිසඞ්ඛාතං</b> සබ්බස්සෙව වට්ටදුක්ඛස්ස <b>අන්තං</b> පරිච්ඡෙදං අරහත්තමග්ගෙන මානස්ස දිට්ඨත්තා පහීනත්තා ච <b>අකාසී</b>ති යොජනා। <b>සමුස්සයො</b> අත්තභාවො।
bod:<b>න රිඤ්චතී</b>ති න විවෙචෙති න විස්සජ්ජෙති। තෙනාහ <b>“සම්පජඤ්ඤං න ජහතී”</b>ති, සම්පජඤ්ඤං න පරිච්චජතීති අත්ථො। <b>සඞ්ඛ්යං නොපෙතී</b>ති ඉමස්ස “දිට්ඨධම්මෙ අනාසවො”ති <pb M=2.355/> ඉමස්ස වසෙන අත්ථං වදන්තො <b>“රත්තො දුට්ඨො”</b>ති අවොච සඋපාදිසෙසනිබ්බානවසෙන। <b>සඞ්ඛ්යං නොපෙතී</b>ති වා දිට්ඨෙ-ධම්මෙ අනාසවො ධම්මට්ඨො වෙදගූ කායස්ස භෙදා මනුස්සො දෙවොති වා පඤ්ඤත්තිං න උපෙතීති අනුපාදිසෙසනිබ්බානවසෙනපි අත්ථො වත්තබ්බො। එත්ථ ච සුඛාදීසු වෙදනාසු යථාක්කමං <pb V=2.69/> රාගානුසයාදයො කථිතාති ආහ – <b>“ඉමස්මිං සුත්තෙ ආරම්මණානුසයො කථිතො”</b>ති। යො හි රාගාදි පච්චයසමවායෙ අතිඉට්ඨාදීසු උප්පජ්ජනාරහො මග්ගෙන අප්පහීනො, සො “රාගානුසයො”තිආදිනා වුත්තො, අප්පහීනත්ථො සො මග්ගෙන පහාතබ්බො, න පරියුට්ඨානාභිභවත්ථොති।
cen:පහානසුත්තවණ්ණනා නිට්ඨිතා।
sub:4:පාතාලසුත්තවණ්ණනා
bod:252:යත්ථ පතිට්ඨා නත්ථි එකන්තිකාති එකන්තිකස්ස මහතො පාතස්ස අලන්ති අයමෙත්ථ අත්ථො අධිප්පෙතොති ආහ <b>“නත්ථි එත්ථ පතිට්ඨා”</b>ති। <b>අසම්භූතත්ථ</b>න්ති න සම්භූතත්ථං, මුසාති අත්ථො। <b>සො</b>ති අස්සුතවා පුථුජ්ජනො। යං තං උදකං පතතීති යොජනා। යස්මා සමුද්දපිට්ඨෙ අන්තරන්තරා වෙරම්භවාතසදිසො මහාවාතො උට්ඨහිත්වා මහාසමුද්දෙ උදකං උග්ගච්ඡාපෙති, තං කදාචි චක්කවාළාභිමුඛං, කදාචි සිනෙරුපාදාභිමුඛං ගන්ත්වා තං පතිහනති, තස්මා වුත්තං <b>“බලවාමුඛං මහාසමුද්දස්සා”</b>තිආදි। <b>වෙගෙන පක්ඛන්දිත්වා</b>ති මහතා වාතවෙගෙන සමුද්ධතං තෙනෙව වෙගෙන පක්ඛන්දන්තඤ්ච හුත්වා। <b>මහානරකපපාතො වියා</b>ති යොජනායාමවිත්ථාරගම්භීරසොබ්භපපාතො විය හොති। <b>තථාරූපාන</b>න්ති තත්ථ වසිතුං සමත්ථානං। <b>අසන්ත</b>න්ති අභූතං। අත්ථවසෙන හි වාචා අභූතං නාම।
bod:<b>න පතිට්ඨාසී</b>ති පතිට්ඨං න ලභි। <b>අනිබද්ධ</b>න්ති අනිබන්ධනත්ථං යංකිඤ්චි। <b>දුබ්බලඤාණො</b>ති ඤාණබලරහිතො। “අස්සුතවා පුථුජ්ජනො”ති වත්වා “සුතවා අරියසාවකො”ති වුත්තත්තා <b>“සොතාපන්නො ධුර”</b>න්ති වුත්තං। ඉතරෙසු අරියසාවකෙසු වත්තබ්බමෙව නත්ථි। තෙසඤ්හි වෙදනා සුපරිඤ්ඤාතා। <b>බලවවිපස්සකො…පෙ॰… යොගාවචරොපි වට්ටති</b> මත්තසො වෙදනානං පරිඤ්ඤාතත්තා।
cen:පාතාලසුත්තවණ්ණනා නිට්ඨිතා।
sub:5:දට්ඨබ්බසුත්තවණ්ණනා
bod:253:<b>විපරිණාමනවසෙන</b> <pb M=2.356/> <b>දුක්ඛතො දට්ඨබ්බා</b>ති කිඤ්චාපි සුඛා, පරිණාමදුක්ඛතා පන සුඛවෙදනාය එකන්තිකාති। <b>විනිවිජ්ඣනට්ඨෙනා</b>ති පීළනවසෙන අත්තභාවස්ස විජ්ඣනට්ඨෙන। <b>හුත්වා</b>ති පච්චයසමාගමෙන උප්පජ්ජිත්වා। තෙන පාකභාවපුබ්බකො අත්තලාභො වුත්තො। <b>අභාවාකාරෙනා</b>ති භඞ්ගුපගමනාකාරෙන। තෙන විද්ධංසභාවො වුත්තො। උභයෙන උදයබ්බයපරිච්ඡින්නතාය සිඛප්පත්තං අනිච්චතං <pb V=2.70/> දස්සෙති। ස්වායං හුත්වා අභාවාකාරො ඉතරාසුපි වෙදනාසු ලබ්භතෙව, අධිකො ච පන ද්වින්නං දුක්ඛසභාවො। දුක්ඛතාවසෙන පුරිමානං වෙදනානං දට්ඨබ්බතාය දස්සිතත්තා පච්ඡිමාය වෙදනාය එවං දට්ඨබ්බතා දස්සිතා। <b>අද්දා</b>ති ඤාණගතියා සච්ඡිකත්වා අදක්ඛි। ඤාණගමනඤ්හෙතං, යදිදං දුක්ඛතො දස්සනං। <b>සන්තසභාවං</b> සුඛදුක්ඛතො උපසන්තරූපත්තා।
cen:දට්ඨබ්බසුත්තවණ්ණනා නිට්ඨිතා।
sub:6:සල්ලසුත්තවණ්ණනා
bod:254:<b>ද්වීසු ජනෙසූ</b>ති සුතවන්තඅස්සුතවන්තෙසු ද්වීසු ජනෙසු। <b>අනුගතවෙධ</b>න්ති පුබ්බෙ පවත්තවෙධස්ස අනුගතවෙධං। <b>බලවතරා</b> දිගුණා විය හුත්වා දළ්හතරපවත්තියා। <b>එවමෙවා</b>ති යථා විද්ධස්ස පුරිසස්ස අනුවෙධනා බලවතරා, එවමෙව। <b>සමාධිමග්ගඵලානි නිස්සරණං</b> වික්ඛම්භනසමුච්ඡෙදපටිප්පස්සද්ධිවසෙන। සමාධිසීසෙන හෙත්ථ ඣානඤ්ච ගහිතං। <b>සො න ජානාති</b> අනධිගතත්තා। <b>නිස්සරණන්ති ජානාති</b> අනිස්සරණමෙව। <b>තාසං</b> සමධිගතානං <b>සුඛදුක්ඛවෙදනානං। න විප්පයුත්තො</b> අප්පහීනකිලෙසත්තා। <b>සඞ්ඛාතධම්මස්සා</b>ති සඞ්ඛාය පඤ්ඤාය පරිඤ්ඤාතචතුක්ඛන්ධස්ස। තෙනාහ <b>“තුලිතධම්මස්සා”</b>ති। <b>ඉමස්මිම්පි සුත්තෙ</b> පුරිමසුත්තෙ විය <b>ආරම්මණානුසයොව කථිතො,</b> සො පන තත්ථ වුත්තනයෙනෙව වෙදිතබ්බො। අනුරොධවිරොධපහානස්ස වුත්තත්තා <b>ඛීණාසවො ධුරං। අනාගාමීපි වට්ටති,</b> තස්ස විරොධප්පහානං ලබ්භති।
cen:සල්ලසුත්තවණ්ණනා නිට්ඨිතා।
sub:7:පඨමගෙලඤ්ඤසුත්තවණ්ණනා
bod:255:සද්දහිත්වා <pb M=2.357/> ගිලානෙ උපට්ඨාතබ්බෙ මඤ්ඤිස්සන්තීති යොජනා। <b>තත්ථා</b>ති තස්මිං ඨානෙ। කම්මට්ඨානානුයොගො සප්පායො යෙසං තෙ <b>කම්මට්ඨානසප්පායා,</b> සතිපට්ඨානරතාති අත්ථො। <b>අනිච්චතං අනුපස්සන්තො</b>ති කායං පටිච්ච උප්පන්නාය වෙදනාය ච අනිච්චතං අනුපස්සන්තො। <b>වයං අනුපස්සන්තො</b>තිආදීසුපි එසෙව නයො। <b>වය</b>න්ති පන තාය එව ඛයසඞ්ඛාතං। <b>විරාග</b>න්ති විරජ්ජනං। <b>පටිනිස්සග්ග</b>න්ති පරිච්චාගපටිනිස්සග්ගං, පක්ඛන්දනපටිනිස්සග්ගම්පි වා।
bod:<b>ආගමනීයපටිපදා</b>ති අරියමග්ගස්ස ආගමනට්ඨානියා පුබ්බභාගපටිපදා। <b>පුබ්බභාගායෙව</b> න ලොකුත්තරා। <b>සම්පජඤ්ඤං</b> පුබ්බභාගියමෙව। <b>තිස්සො අනුපස්සනා පුබ්බභාගායෙව</b> විපස්සනාපරියාපන්නත්තා <pb V=2.71/>। <b>මිස්සකා</b>ති ලොකියලොකුත්තරමිස්සකා। <b>භාවනාකාලො දස්සිතො</b> “නිරොධානුපස්සිනො විහරතො, පටිනිස්සග්ගානුපස්සිනො විහරතො රාගානුසයො පහීයතී”ති වුත්තත්තා।
cen:පඨමගෙලඤ්ඤසුත්තවණ්ණනා නිට්ඨිතා।
sub:8-9:දුතියගෙලඤ්ඤසුත්තාදිවණ්ණනා
bod:256-257:<b>ඵස්සං පටිච්චා</b>ති එත්ථ ඵස්සසීසෙන ඵස්සායතනානං ගහණං। න හි ඵස්සායතනෙහි විනා ඵස්සස්ස සම්භවො। තෙනාහ <b>“කායොව හි එත්ථ ඵස්සොති වුත්තො”</b>ති, ඵස්සසීසෙන වුත්තොති අධිප්පායො। <b>නවමං උත්තානමෙව</b> හෙට්ඨා වුත්තනයත්තා।
cen:දුතියගෙලඤ්ඤසුත්තාදිවණ්ණනා නිට්ඨිතා।
sub:10:ඵස්සමූලකසුත්තවණ්ණනා
bod:258:සුඛවෙදනාය හිතං <b>සුඛවෙදනියං</b>। සො පනෙස හිතභාවො පච්චයභාවෙනාති ආහ <b>“සුඛවෙදනාය පච්චයභූත”</b>න්ති। <b>ඉමස්මිම්පි සුත්තද්වයෙ</b>ති <pb M=2.358/> ඉමස්මිං නවමෙ දසමෙ ච සුත්තෙපි। <b>සම්මසනචාරවෙදනා</b>ති සම්මසනීයවෙදනා එව කථිතා, න ලොකුත්තරාති අධිප්පායො।
cen:ඵස්සමූලකසුත්තවණ්ණනා නිට්ඨිතා।
cen:සගාථාවග්ගවණ්ණනා නිට්ඨිතා।
tit:2:රහොගතවග්ගො
sub:1:රහොගතසුත්තවණ්ණනා
bod:259:<b>යංකිඤ්චි වෙදයිත</b>න්ති “සුඛං දුක්ඛං අදුක්ඛමසුඛ”න්ති වුත්තං වෙදයිතං දුක්ඛස්මිං අන්තොගධං, දුක්ඛන්ති වත්තබ්බතං ලභති පරියායෙනාති අත්ථො। තෙනාහ <b>“තං සබ්බං දුක්ඛන්ති අත්ථො”</b>ති। <b>යා එසා</b>තිආදීසු යො සඞ්ඛාරානං අනිච්චතාසඞ්ඛාතො හුත්වා අභාවාකාරො, යා ඛයසභාවතා විනස්සනසභාවතා ජරාය මරණෙන චාති ද්විධා විපරිණාමනසභාවතා, එතං සන්ධාය උද්දිස්ස සබ්බං වෙදයිතං දුක්ඛන්ති මයා වුත්තන්ති අයං සඞ්ඛෙපත්ථො। <b>සා</b>ති සඞ්ඛාරානං අනිච්චතා <pb V=2.72/>। <b>වෙදනානම්පි අනිච්චතා එව</b> සඞ්ඛාරසභාවත්තා। තාසං අනිච්චතා ච නාම මරණං භඞ්ගොති කත්වා තතො උත්තරි දුක්ඛං නාම නත්ථීති <b>සබ්බා වෙදනා “දුක්ඛා”ති වුත්තා,</b> යථා “යදනිච්චං තං දුක්ඛ”න්ති ච, “පඤ්චුපාදානක්ඛන්ධා දුක්ඛා”ති ච වුත්තං। <b>ඉදං</b> සුත්තපදං। <b>චත්තාරො ආරුප්පා</b>ති චතස්සො අරූපසමාපත්තියො। <b>එත්ථා</b>ති ච එතස්මිං පටිප්පස්සද්ධිවාරෙ।
cen:රහොගතසුත්තවණ්ණනා නිට්ඨිතා।
sub:4:අගාරසුත්තවණ්ණනා
bod:262:<b>පුරත්ථිමා</b>ති විභත්තිලොපෙන නිද්දෙසො, නිස්සක්කෙ වා එතං පච්චත්තවචනං। <b>පඨමජ්ඣානාදිවසෙනා</b>ති පඨමදුතියජ්ඣානවසෙන। <b>අනුස්සතිවසෙනා</b>ති නිදස්සනමත්තං අඤ්ඤස්සපි උපචාරජ්ඣානග්ගහිතස්ස සවිතක්කචාරස්ස නිරාමිසස්ස සුඛස්ස ලබ්භනතො। තස්සපි වා <b>පඨමජ්ඣානාදී</b>ති එත්ථ <b>ආදි</b>-සද්දෙන සඞ්ගහො දට්ඨබ්බො। කාමහෙතු දුක්ඛප්පත්තානං දුක්ඛවෙදනා කාමාමිසෙන <pb M=2.359/> <b>සාමිසා වෙදනා। අනුත්තරවිමොක්ඛා</b> නාම අරහත්තඵලං। “කුදාස්සු නාමාහං තදායතනං උපසම්පජ්ජ විහරිස්සාමී”ති එවං පිහං උපට්ඨාපයතො තස්මිං අනිජ්ඣමානෙ පිහප්පච්චයා <b>උප්පන්නදොමනස්සවෙදනා</b>। නෙක්ඛම්මනිස්සිතා උපෙක්ඛාවෙදනා <b>නිරාමිසා අදුක්ඛමසුඛා</b> නාම। සවිසෙසං පන දස්සෙතුං <b>“චතුත්ථජ්ඣානවසෙන උප්පන්නා අදුක්ඛමසුඛවෙදනා”</b>ති වුත්තං।
cen:අගාරසුත්තවණ්ණනා නිට්ඨිතා।
sub:5-8:පඨමආනන්දසුත්තාදිවණ්ණනා
bod:263-266:<b>හෙට්ඨා කථිතනයානෙව,</b> වෙනෙය්යජ්ඣාසයතො පන තෙසං දෙසනාති දට්ඨබ්බං। <b>එත්ථා</b>ති එතෙසු චතූසු සුත්තෙසු। <b>පුරිමානි ද්වෙ</b> “පඨමං ඣානං සමාපන්නස්ස වාචා පටිප්පස්සද්ධා හොතී”තිආදිනා නයෙන යාව ඛීණාසවස්ස කිලෙසපටිප්පස්සද්ධි, තාව දෙසනාය පවත්තත්තා <b>“පරිපුණ්ණපස්සද්ධිකානී”</b>ති වුත්තානි। තාව පරිපූරං කත්වා අදෙසිතත්තා <b>“පච්ඡිමානි උපඩ්ඪපස්සද්ධිකානි, දෙසනායා”</b>තිආදි වුත්තං।
cen:පඨමආනන්දසුත්තාදිවණ්ණනා නිට්ඨිතා।
sub:9-10:පඤ්චකඞ්ගසුත්තාදිවණ්ණනා
bod:267-268:<b>දණ්ඩමුග්ගරං</b> අග්ගසොණ්ඩමුග්ගරං। කාළසුත්තපක්ඛිපනං <b>කාළසුත්තනාළි</b>। වාසිආදීනි <pb V=2.73/> පඤ්ච අඞ්ගානි අස්සාති <b>පඤ්චකඞ්ගො</b>। වත්ථුවිජ්ජාය වුත්තවිධිනා කත්තබ්බනිස්සයානි ඨපෙතීති <b>ථපති। පණ්ඩිතඋදායිත්ථෙරො,</b> න ලාළුදායිත්ථෙරො। <b>ද්වෙපානන්දා</b>ති අට්ඨකථාය පදුද්ධාරො කතො – “ද්වෙපි මයා ආනන්දා”ති පන පාළියං। පසාදකායසන්නිස්සිතා <b>කායිකා,</b> චෙතොසන්නිස්සිතා <b>චෙතසිකා</b>। ආධිපච්චට්ඨෙන සුඛමෙව ඉන්ද්රියන්ති <b>සුඛින්ද්රියං। උපවිචාරවසෙනා</b>ති රූපාදීනි උපෙච්ච විචරණවසෙන। <b>අතීතෙ</b> ආරම්මණෙ। <b>පච්චුප්පන්නෙ</b>ති අද්ධාපච්චුප්පන්නෙ। <b>එවං</b> අට්ඨාධිකං සතං <b>අට්ඨසතං</b>।
bod:<b>පාටියෙක්කො අනුසන්ධී</b>ති පුච්ඡානුසන්ධිආදීහි විසුං තෙහි අසම්මිස්සො එකො අනුසන්ධි। <b>එකාපි වෙදනා කථිතා</b> “තත්ර, භික්ඛවෙ, සුතවා අරියසාවකො”ති ආහරිත්වා “ඵස්සපච්චයා වෙදනා”ති। යස්මා භගවා <pb M=2.360/> චතුත්ථජ්ඣානුපෙක්ඛාවෙදනං වත්වා – “අත්ථානන්ද, එතස්මා සුඛා අඤ්ඤං සුඛ”න්තිආදිං වදන්තො <b>ථපතිනො වාදං උපත්ථම්භෙ</b>ති නාම। තෙන හි උපෙක්ඛාවෙදනා “සුඛ”න්තෙව වුත්තා සන්තසභාවත්තා। <b>අභික්කන්තතර</b>න්ති අතිවිය කන්තතරං මනොරමතරං। තෙනාහ <b>“සුන්දරතර”</b>න්ති। <b>පණීතතර</b>න්ති පධානභාවං නීතතාය උළාරතරං। තෙනාහ <b>“අතප්පකතර”</b>න්ති। <b>සුඛන්ති වුත්තා</b> පටිපක්ඛස්ස සුට්ඨු ඛාදනෙන, සුකරං ඔකාසදානමස්සාති වා। <b>නිරොධො සුඛං නාම</b> සබ්බසො උදයබ්බයාභාවතො। තෙනාහ <b>“නිද්දුක්ඛභාවසඞ්ඛාතෙන සුඛට්ඨෙනා”</b>ති।
bod:<b>සුඛස්මිංයෙවා</b>ති සුඛමිච්චෙව පඤ්ඤපෙති। <b>නිරොධසමාපත්තිං සීසං කත්වා</b>ති නිරොධසමාපත්තිදෙසනාය සීසං උත්තමං කත්වා। දෙසනාය උද්දෙසාධිමුත්තෙ උට්ඨාපෙත්වා විත්ථාරිතත්තා <b>“නෙය්යපුග්ගලස්ස වසෙනා”</b>ති වුත්තං। <b>දසමං</b> අනන්තරසුත්තෙ වුත්තනයත්තා <b>උත්තානත්ථමෙව</b>।
cen:පඤ්චකඞ්ගසුත්තාදිවණ්ණනා නිට්ඨිතා।
cen:රහොගතවග්ගවණ්ණනා නිට්ඨිතා।
tit:3:අට්ඨසතපරියායවග්ගො
sub:1:සීවකසුත්තවණ්ණනා
bod:269:චූළා පන අස්ස මහතී අත්ථි සවිසෙසා, තස්මා <b>“මොළියසීවකො”</b>ති වුච්චති। <b>ඡන්නපරිබ්බාජකො</b>ති කම්බලාදිනා කොපීනපටිච්ඡාදකපරිබ්බාජකො। <b>පිත්තපච්චයානී</b>ති පිත්තහෙතුකානි <pb V=2.74/>। <b>“තිස්සො වෙදනා”</b>ති වත්වා තාසං සම්භවං දස්සෙතුං <b>“කථ”</b>න්තිආදි වුත්තං। <b>කුසලවෙදනා උප්පජ්ජති</b> පිත්තපච්චයා। <b>පිත්තභෙසජ්ජං කරිස්සාමී</b>ති භෙසජ්ජසම්භරණත්ථඤ්චෙව තදත්ථං ආමිසකිඤ්ජක්ඛසම්භරණත්ථඤ්ච පාණං හනතීති යොජනා। <b>මජ්ඣත්තො</b> භෙසජ්ජකරණෙ උදාසීනො।
bod:<b>තස්මා</b>ති යස්මා පිත්තාදිපච්චයහෙතුකන්ති අත්තනො ච ලොකස්ස ච පච්චක්ඛං අතිධාවන්ති යෙ සමණා වා බ්රාහ්මණා වා, තස්මා තෙසං මිච්ඡා। පිත්තාදීනං තිණ්ණම්පි සමොධානසන්නිපාතෙ ජාතානි <b>සන්නිපාතිකානි</b>। පුරිමඋතුනො විසදිසො උතුවිපරිණාමොති ආහ <b>“විසභාගඋතුතො ජාතානී”</b>ති <pb M=2.361/>। අනුදකො ථද්ධලූඛභූමිවිභාගො <b>ජඞ්ගලදෙසො,</b> වුත්තවිපරියායෙන <b>අනුපදෙසො</b> වෙදිතබ්බො। <b>මලයං</b> හිමසීතබහුලො, ඉතරො උණ්හබහුලො।
bod:අත්තනො පකතිචරියානං විසමං කායස්ස පරිහරණවසෙන, ජාතානි පන අසය්හසහනඅදෙසඅකාලචරණාදිනා වෙදිතබ්බානීති ආහ <b>“මහාභාරවහනා”</b>තිආදි। පරස්ස උපක්කමතො නිබ්බත්තානි <b>ඔපක්කමිකානී</b>ති ආහ – <b>“අයං චොරො වා”</b>තිආදි। <b>කෙවල</b>න්ති බාහිරපච්චයං අනපෙක්ඛිත්වා කෙවලං තෙනෙව। තෙනාහ <b>“කම්මවිපාකතොව ජාතානී”</b>ති। <b>සක්කා පටිබාහිතුං</b> පතීකාරෙන। <b>ලොකවොහාරො නාම කථිතො</b> පිත්තසමුට්ඨානාදිසමඤ්ඤාය ලොකසිද්ධත්තා। කාමං සරීරසන්නිස්සිතා වෙදනා කම්මනිබ්බත්තාව, තස්සා පන පච්චුප්පන්නපච්චයවසෙන එවමයං ලොකවොහාරොති වුත්තඤ්චෙව ගහෙත්වා පරවාදපටිසෙධො කතොති දට්ඨබ්බං।
cen:සීවකසුත්තවණ්ණනා නිට්ඨිතා।
sub:2-10:අට්ඨසතසුත්තාදිවණ්ණනා
bod:270-278:වෙදනානං අට්ඨාධිකං සතං, තස්ස අට්ඨසතස්ස තබ්භාවස්ස පරියායො කාරණං එත්ථ අත්ථීති <b>අට්ඨසතපරියායො,</b> සුත්තං। තෙනාහ <b>“අට්ඨසතස්ස කාරණභූත”</b>න්ති। <b>ධම්මකාරණ</b>න්ති පරියත්තිධම්මභූතං කාරණං। <b>කායිකා</b>ති පඤ්චද්වාරකායිකා। තෙනාහ <b>“කාමාවචරෙයෙව ලබ්භන්තී”</b>ති, කාමභූමිකාති අත්ථො। <b>අරූපාවචරෙ නත්ථි,</b> තිභූමිකාති අත්ථො। තෙනාහ – “අරූපෙ තිකචතුක්කජ්ඣානං උප්පජ්ජති, තඤ්ච ඛො ලොකුත්තරං, න ලොකිය”න්ති। <b>ඉතරා</b> උපෙක්ඛාවෙදනා। <b>උපවිචරන්ති</b> උපෙච්ච පජ්ජන්තීති අත්ථො। <b>තංසම්පයුත්තාන</b>න්ති විචාරසම්පයුත්තානං।
bod:<b>පටිලාභතො</b>ති පටිලද්ධභාවතො। <b>සමනුපස්සතො</b>ති පච්චවෙක්ඛතො පස්සතො। <b>අතීතං</b> ඛණත්තයාතික්කමෙන අතික්කන්තං, නිරුද්ධප්පත්තියා <b>නිරුද්ධං,</b> පකතිවිජහනෙන <b>විපරිණතං। සමනුස්සරතො</b>ති <pb V=2.75/> චින්තයතො। <b>ගෙහස්සිත</b>න්ති කාමගුණනිස්සිතං। කාමගුණා හි ඉධ ගෙහනිස්සිතධම්මෙන ගෙහපරියායෙන වුත්තා।
bod:<b>විපරිණාමවිරාගනිරොධ</b>න්ති <pb M=2.362/> විපරිණාමනං විරජ්ජනලක්ඛණං නිරුජ්ඣනඤ්ච විදිත්වා। <b>පුබ්බෙ</b>ති අතීතෙ। <b>එතරහී</b>ති ඉදානි වත්තමානා। <b>සම්මප්පඤ්ඤාය පස්සතො</b>ති විපස්සනාපඤ්ඤාය චෙව මග්ගපඤ්ඤාය ච යාථාවතො පස්සතො। <b>උස්සුක්කාපෙතු</b>න්ති විපස්සනං පට්ඨපෙත්වා මග්ගපටිවෙධං පාපෙතුං। නිබ්බානං උද්දිස්ස පවත්තිතත්තා <b>නෙක්ඛම්මස්සිතසොමනස්සානි නාම। ලොකාමිසපටිසංයුත්තාන</b>න්ති කාමගුණනිස්සිතානං। <b>තදායතන</b>න්ති තං ආයතනං තං කාරණං අරහත්තං। <b>අනුත්තරෙසු විමොක්ඛෙසූ</b>ති අරියඵලධම්මෙසු। <b>පිහ</b>න්ති අධිගමිච්ඡං।
bod:<b>උපෙක්ඛා</b>ති සොමනස්සරහිතඅඤ්ඤාණුපෙක්ඛා। බාල්යයොගතො <b>බාලස්ස,</b> තතො එව <b>මූළ්හස්ස පුථුජ්ජනස්ස</b>। කිලෙසොධීනං මග්ගොධීහි අජිතත්තා <b>අනොධිජිනස්ස</b>। සත්තමභවාදිතො උද්ධං පවත්තනවිපාකස්ස අජිතත්තා <b>අවිපාකජිනස්ස</b>। අනෙකාදීනවෙ වට්ටෙ ආදීනවස්ස අජානනෙන <b>අනාදීනවදස්සාවිනො</b>। පටිපත්තිපටිවෙධබාහුසච්චාභාවෙන <b>අස්සුතවතො පුථුජ්ජනස්ස। රූපං සා නාතිවත්තති</b> න අතික්කමති ඤාණසම්පයුත්තාභාවතො। <b>සබ්බසඞ්ගාහකො</b>ති සබ්බධම්මෙ සඞ්ගණ්හනකො। <b>තතියාදීනි</b> යාව දසමා හෙට්ඨා වුත්තනයත්තා <b>උත්තානත්ථානෙව</b>।
cen:අට්ඨසතසුත්තාදිවණ්ණනා නිට්ඨිතා।
sub:11:නිරාමිසසුත්තවණ්ණනා
bod:279:ආරම්මණතො සම්පයොගතො ච කිලෙසාමිසෙන <b>සාමිසා। නිරාමිසායා</b>ති නිස්සක්කවචනං। <b>නිරාමිසතරාවා</b>ති එකංසවචනං තස්සා තථා නිස්සමෙතබ්බතාය। සා හි පීති සබ්බසො සන්තකිලෙසාමිසෙ සන්තානෙ පවත්තියා අච්චන්තසභාවධම්මාරම්මණවිසයතාය සයම්පි සාතිසයං සන්තසභාවාකාරෙන පවත්තියා නිරාමිසායපි නිරාමිසතරා වුත්තා। තෙනාහ <b>“නනු චා”</b>තිආදි। ඉදානි තමත්ථං උපමාය සාධෙතුං <b>“යථා හී”</b>තිආදිමාහ। <b>අප්පටිහාරික</b>න්ති පටිහරණරහිතං අප්පටිහාරං, කෙනචි අනාවටන්ති අත්ථො। <b>සෙසවාරෙසූ</b>ති සුඛවාරඋපෙක්ඛාවාරෙසු।
bod:විමොක්ඛවාරො පන න අතිදිට්ඨො ඉතරෙහි විසදිසත්තා। තෙනාහ <b>“විමොක්ඛවාරෙ පනා”</b>තිආදි। <b>රූපපටිසංයුත්තො</b>ති භාවිතරූපපටිසංයුත්තො। සාමිසො නාම යස්මා සාමිසරූපපටිබද්ධවුත්ති <pb V=2.76/> චෙව සාමිසරූපපටිභාගඤ්ච <pb M=2.363/>, තස්මා “රූපාමිස”න්ති වුච්චති, තෙන රූපාමිසෙන <b>සාමිසො නාම</b>। අරූපාමිසස්ස අභාවතො <b>අරූපපටිසංයුත්තො</b> විමොක්ඛො <b>නිරාමිසො නාම</b>।
cen:නිරාමිසසුත්තවණ්ණනා නිට්ඨිතා।
cen:අට්ඨසතපරියායවග්ගවණ්ණනා නිට්ඨිතා।
cen:වෙදනාසංයුත්තවණ්ණනා නිට්ඨිතා।
