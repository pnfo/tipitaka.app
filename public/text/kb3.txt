cha:4:මහාසුදස්සනසුත්තවණ්ණනා
sub:කුසාවතීරාජධානීවණ්ණනා
bod:242:<b>සොවණ්ණමයා</b>ති <pb P=2.248/> <pb V=2.175/> <pb M=2.193/> සුවණ්ණමයා। <b>අයං පාකාරො</b>ති සබ්බරතනමයො පාකාරො। <b>තයො තයො</b>ති අන්තො ච තයො, බහි ච තයොති තයො තයො।
bod:<b>එසිකත්ථම්භො</b> ඉන්දඛීලො නගරසොභනො අලඞ්කාරත්ථම්භො। අඞ්ගීයති ඤායති පුථුලභාවො එතෙනාති <b>අඞ්ගං,</b> පරික්ඛෙපො। තිපොරිසං අඞ්ගං එතිස්සාති <b>තිපොරිසඞ්ගා।</b> තෙනාහ <b>“තෙනා”</b>තිආදි। <b>තෙන</b> පඤ්චහත්ථප්පමාණෙන තිපොරිසෙන। <b>පණ්ණඵලෙසුපී</b>ති සබ්බරතනමයානං තාලානං පණ්ණඵලෙසුපි। <b>එසෙව නයො</b>ති “පණ්ණෙසු එකං පත්තකං සොවණ්ණමයං, එකං රූපියමයං। ඵලෙසුපි එකො ලෙඛාභාවො සොවණ්ණමයො, එකො රූපියමයො”තිආදිකො අයමත්ථො අතිදිට්ඨො। <b>පාකාරන්තරෙ</b>ති ද්වින්නං ද්වින්නං පාකාරානං අන්තරෙ। <b>එකෙකා හුත්වා ඨිතා</b> තාලපන්ති।
bod:<b>ඡෙකො</b>ති පටු සුවිසදො, සො චස්ස පටුභාවො මනොසාරොති ආහ <b>“සුන්දරො”</b>ති। <b>රඤ්ජෙතු</b>න්ති රාගං උප්පාදෙතුං। <b>ඛමතෙවා</b>ති රොචතෙව। <b>න බීභච්ඡෙතී</b>ති න තජ්ජෙති, සොතසුඛභාවතො පියායිතබ්බො ච හොති। කුම්භථුණදද්දරිකාදි <b>එකතලං තූරියං। උභයතලං</b> පාකටමෙව। <b>සබ්බතො පරියොනද්ධං</b> චතුරස්සඅම්බණකං, පණවාදි ච। <b>වංසාදී</b>ති <b>ආදි</b>-සද්දෙන සඞ්ඛාදිකං සඞ්ගණ්හාති। <b>සුමුච්ඡිතස්සා</b>ති සුට්ඨු පරියත්තස්ස। <b>පමාණෙ</b>ති නාතිදළ්හනාතිසිථිලතාසඞ්ඛාතෙ මජ්ඣිමෙ මුච්ඡනප්පමාණෙ <pb P=2.249/>। <b>හත්ථං වා පාදං වා චාලෙත්වා</b>ති හත්ථලයපාදලයෙ සජ්ජෙත්වා। <b>නච්චන්තා</b>ති සාඛානච්චං නච්චන්තා।
sub:චක්කරතනවණ්ණනා
bod:243:<b>උපොසථං</b> <pb V=2.176/> වුච්චති අට්ඨඞ්ගසමන්නාගතං සබ්බදිවසෙසු ගහට්ඨෙහි රක්ඛිතබ්බසීලං, සමාදානවසෙන තං තස්ස අත්ථීති උපොසථිකො, තස්ස <b>උපොසථිකස්ස।</b> තෙනාහ <b>“සමාදින්නඋපොසථඞ්ගස්සා”</b>ති। <b>තදා</b>ති තස්මිං <pb M=2.194/> කාලෙ। කස්මිං පන කාලෙති? යස්මිං කාලෙ චක්කවත්තිභාවසංවත්තනියදානසීලාදිපුඤ්ඤසම්භාරසමුදාගමසම්පන්නො පූරිතචක්කවත්තිවත්තො කාලදීපදෙසවිසෙසපච්චාජාතියා චෙව කුලරූපභොගාධිපතෙය්යාදිගුණවිසෙසසම්පත්තියා ච තදනුරූපෙ අත්තභාවෙ ඨිතො හොති, තස්මිං කාලෙ। තාදිසෙ හි කාලෙ චක්කවත්තිභාවී පුරිසවිසෙසො යථාවුත්තගුණසමන්නාගතො රාජා ඛත්තියො මුද්ධාවසිත්තො විසුද්ධසීලො අනුපොසථං සතසහස්සවිස්සජ්ජනාදිනා සම්මාපටිපත්තිං පටිපජ්ජති, න යදා චක්කරතනං උප්පජ්ජති, තදා එව। ඉමෙ ච විසෙසා සබ්බචක්කවත්තීනං සාධාරණවසෙන වුත්තා। තෙනාහ <b>“පාතොව…පෙ॰… ධම්මතා”</b>ති। බොධිසත්තානං පන චක්කවත්තිභාවාවහගුණාපි චක්කවත්තිගුණාපි සාතිසයාව හොන්ති।
bod:<b>වුත්තප්පකාරපුඤ්ඤකම්මපච්චය</b>න්ති චක්කවත්තිභාවාවහදානදමසංයමාදිපුඤ්ඤකම්මහෙතුකං। <b>නීලමණිසඞ්ඝාතසදිස</b>න්ති ඉන්දනීලමණිසඤ්චයසමානං। <b>දිබ්බානුභාවයුත්තත්තා</b>ති දස්සනෙය්යතා, මනුඤ්ඤඝොසතා, ආකාසගාමිතා, ඔභාසවිස්සජ්ජනා, අප්පටිඝාතතා, රඤ්ඤො ඉච්ඡිතත්ථනිප්ඵත්තිකාරණතාති එවමාදීහි දිබ්බසදිසෙහි ආනුභාවෙහි සමන්නාගතත්තා, එතෙන දිබ්බං වියාති දිබ්බන්ති දස්සෙති। න හි තං දෙවලොකපරියාපන්නං। සහස්සං අරා එතස්සාති වා <b>සහස්සාරං। සබ්බෙහි ආකාරෙහී</b>ති සබ්බෙහි සුන්දරෙහි පරිපුණ්ණාවයවෙ ලක්ඛණසම්පන්නෙ චක්කෙ ඉච්ඡිතබ්බෙහි ආකාරෙහි। <b>පරිපූර</b>න්ති පරිපුණ්ණං, සා චස්සා පාරිපූරිං ඉදානෙව විත්ථාරෙස්සති।
bod:<b>පනාළී</b>ති ඡිද්දං। <b>සුද්ධසිනිද්ධදන්තපන්තියා</b> නිබ්බිවරායාති <pb P=2.250/> අධිප්පායො। තස්සා පන පනාළියා සමන්තතො පස්සස්ස රජතමයත්තා <b>සාරරජතමයා</b> වුත්තා। යස්මා චස්ස චක්කස්ස රථචක්කස්ස විය අන්තොභාවො නාම නත්ථි, තස්මා වුත්තං <b>“උභොසුපි බාහිරන්තෙසූ”</b>ති। කතපරික්ඛෙපා හොති පනාළීති යොජනා। <b>නාභිපනාළිපරික්ඛෙපපට්ටෙසූ</b>ති නාභිපරික්ඛෙපපට්ටෙ චෙව නාභියා පනාළිපරික්ඛෙපපට්ටෙ ච।
bod:<b>තෙස</b>න්ති අරානං। <b>ඝටකා</b> නාම අලඞ්කාරභූතා ඛුද්දකපුණ්ණඝටා। තථා <b>මණිකා</b> නාම මුත්තාවළිකා। <b>පරිච්ඡෙදලෙඛා</b> තස්ස තස්ස පරිච්ඡෙදදස්සනවසෙන ඨිතා පරිච්ඡින්නලෙඛා। <b>ආදි</b>-සද්දෙන <pb V=2.177/> මාලාකම්මාදිං සඞ්ගණ්හාති। <b>සුවිභත්තානෙවා</b>ති අඤ්ඤමඤ්ඤං අසංකිණ්ණත්තා සුට්ඨු විභත්තානි।
bod:<b>“සුරත්තා”</b>තිආදීසු <pb M=2.195/> <b>සුරත්ත</b>ග්ගහණෙන මහානාමවණ්ණතං පටික්ඛිපති, <b>සුද්ධ</b>ග්ගහණෙන සංඞ්කිලිට්ඨතං, <b>සිනිද්ධ</b>ග්ගහණෙන ලූඛතං। කාමං තස්ස චක්කරතනස්ස නෙමිමණ්ඩලං අසන්ධිකමෙව නිබ්බත්තං, සබ්බත්ථකමෙව පන කෙවලං පවාළවණ්ණෙන ච සොභතීති පකතිචක්කස්ස සන්ධියුත්තට්ඨානෙ සුරත්තසුවණ්ණපට්ටාදිමයාහි වට්ටපරිච්ඡෙදලෙඛාහි පඤ්ඤායමානාහි සසන්ධිකා විය දිස්සන්තීති ආහ <b>“සන්ධීසු පනස්සා”</b>තිආදි।
bod:<b>නෙමිමණ්ඩලපිට්ඨිය</b>න්ති නෙමිමණ්ඩලස්ස පිට්ඨිපදෙසෙ। ආකාසචාරිභාවතො හිස්ස තත්ථ වාතග්ගාහී පවාළදණ්ඩො හොති। <b>දසන්නං දසන්නං අරානං අන්තරෙ</b>ති දසන්නං දසන්නං අරානං අන්තරෙ සමීපෙ පදෙසෙ। <b>ඡිද්දමණ්ඩලඛචිතො</b>ති මණ්ඩලසණ්ඨානඡිද්දවිචිත්තො। <b>සුකුසලසමන්නාහතස්සා</b>ති සුට්ඨු කුසලෙන සිප්පිනා පහතස්ස, වාදිතස්සාති අත්ථො। <b>වග්ගූ</b>ති මනොරමො। <b>රජනීයො</b>ති සුණන්තානං රාගුප්පාදකො। <b>කමනීයො</b>ති කන්තො। <b>සමොසරිතකුසුමදාමා</b>ති ඔලම්බිතසුගන්ධකුසුමදාමා। <b>නෙමිපරික්ඛෙපස්සා</b>ති <pb P=2.251/> නෙමිපරියන්තපරික්ඛෙපස්ස। නාභිපනාළියා ද්වින්නං පස්සානං වසෙන <b>“ද්වින්නම්පි නාභිපනාළීන”</b>න්ති වුත්තං। එකා එව හි සා පනාළි। <b>යෙහී</b>ති යෙහි ද්වීහි මුඛෙහි। පුන <b>යෙහී</b>ති යෙහි මුත්තකලාපෙහි।
bod:<b>ඔධාපයමාන</b>න්ති සොතුං අවහිතානි කුරුමානං।
bod:චන්දො පුරතො චක්කරතනං පච්ඡාති එවං <b>පුබ්බාපරියෙන</b> පුබ්බාපරභාවෙන।
bod:<b>අන්තෙපුරස්සා</b>ති අනුරාධපුරෙ රඤ්ඤො අන්තෙපුරස්ස। <b>උත්තරසීහපඤ්ජරසදිසෙ</b>ති තදා රඤ්ඤො පාසාදෙ තාදිසස්ස උත්තරදිසාය සීහපඤ්ජරස්ස ලබ්භමානත්තා වුත්තං। <b>සුඛෙන සක්කා</b>ති කිඤ්චි අනාරුහිත්වා, සරීරඤ්ච අනුල්ලඞ්ඝිත්වා යථාඨිතෙනෙව හත්ථෙන පුප්ඵමුට්ඨියො ඛිපිත්වා <b>සුඛෙන සක්කා හොති පූජෙතුං।</b>
bod:<b>නානාවිරාගරතනප්පභාසමුජ්ජල</b>න්ති නානාවිධවිචිත්තවණ්ණරතනොභාසපභස්සරං। <b>ආකාසං අබ්භුග්ගන්ත්වා පවත්තෙ</b>ති ආගන්ත්වා ඨිතට්ඨානතො උපරි ආකාසං අබ්භුග්ගන්ත්වා පවත්තෙ।
bod:244:<b>රාජායුත්තා</b>ති <pb V=2.178/> රඤ්ඤො කිච්චෙ ආයුත්තකපුරිසා।
bod:සිනෙරුං <pb M=2.196/> වාමපස්සෙන කත්වා තස්ස ධුරතරං ගච්ඡන්තො <b>“වාමපස්සෙන සිනෙරුං පහායා”</b>ති වුත්තං।
bod:<b>විනිබ්බෙධෙනා</b>ති තිරියං විනිවිජ්ඣනවසෙන। <b>සන්නිවෙසක්ඛමො</b>ති ඛන්ධාවාරසන්නිවෙසයොග්යො। <b>සුලභාහාරුපකරණො</b>ති සුඛෙනෙව ලද්ධබ්බධඤ්ඤගොරසදාරුතිණාදිභොජනසාධනො।
bod:<b>පරචක්ක</b>න්ති පරස්ස රඤ්ඤො සෙනා, ආණා වා।
bod:<b>ආගමනනන්දනො</b>ති ආගමනෙන නන්දිජනනො। ගමනෙන සොචෙතීති <b>ගමනසොචනො। උපකප්පෙථා</b>ති උපරූපරි කප්පෙථ, සංවිදහථ උපනෙථාති අත්ථො। <b>උපපරික්ඛිත්වා</b>ති හෙතුතොපි සභාවතොපි ඵලතොපි දිට්ඨධම්මිකසම්පරායිකාදිආදීනවතොපි <pb P=2.252/> වීමංසිත්වා। විභාවෙන්ති පඤ්ඤාය අත්ථං විභූතං කරොන්තීති <b>විභාවිනො,</b> පඤ්ඤවන්තො। <b>අනුයන්තා</b>ති අනුවත්තකා, අනුවත්තකභාවෙනෙව, පන රඤ්ඤො ච මහානුභාවෙන තෙ ජිගුච්ඡනවසෙන පාපතො අනොරමන්තාපි එකච්චෙ ඔත්තප්පවසෙන ඔරමන්තීති වෙදිතබ්බං।
bod:<b>ඔගච්ඡමාන</b>න්ති ඔසීදන්තං। <b>යොජනමත්ත</b>න්ති විත්ථාරතො යොජනමත්තං පදෙසං। ගම්භීරභාවෙන පන යථා භූමි දිස්සති, එවං ඔගච්ඡති। තෙනාහ <b>“මහාසමුද්දතල”</b>න්තිආදි। <b>අන්තෙ චක්කරතනං</b> උදකෙන සෙනාය අනජ්ඣොත්ථරණත්ථං। පුරත්ථිමො මහාසමුද්දො පරියන්තො එතස්සාති පුරත්ථිමමහාසමුද්දපරියන්තො, තං <b>පුරත්ථිමමහාසමුද්දපරියන්තං,</b> පුරත්ථිමමහාසමුද්දං පරියන්තං කත්වාති අත්ථො।
bod:<b>චාතුරන්තායා</b>ති චතුසමුද්දන්තාය, පුරත්ථිමදිසාදිචතුකොට්ඨාසන්තාය වා। <b>සොභයමානං වියා</b>ති <b>විය</b>-සද්දො නිපාතමත්තං। අත්තනො අච්ඡරියගුණෙහි සොභන්තමෙව හි තං තිට්ඨති। පාළියම්පි හි “උපසොභයමානං” ත්වෙව වුත්තං।
sub:හත්ථිරතනවණ්ණනා
bod:246:<b>හරිචන්දනාදීහී</b>ති <b>ආදි</b>-සද්දෙන චතුජ්ජාතියගන්ධාදිං සඞ්ගණ්හාති। <b>ආගමනං චින්තෙථාති</b> <pb V=2.179/> <b>වදන්ති</b> චක්කවත්තිවත්තස්ස පූරිතතාය පරිචිතත්තා। කාළතිලකාදීනං අභාවෙන <b>විසුද්ධසෙතසරීරො। සත්තපතිට්ඨො</b>ති භූමිඵුසනකෙහි වාලධි, වරඞ්ගං, හත්ථොති ඉමෙහි ච තීහි, චතූහි පාදෙහි චාති <pb M=2.197/> සත්තහි අවයවෙහි පතිට්ඨිතත්තා සත්තපතිට්ඨො। <b>සබ්බකනිට්ඨො</b>ති සබ්බෙහි ඡද්දන්තකුලහත්ථීහි හීනො। <b>උපොසථකුලා සබ්බජෙට්ඨො</b>ති උපොසථකුලතො ආගච්ඡන්තො තත්ථ සබ්බප්පධානො ආගච්ඡතීති යොජනා। <b>වුත්තනයෙනා</b>ති “මහාදානං දත්වා”තිආදිනා වුත්තෙන නයෙන। චක්කවත්තීනං, චක්කවත්තිපුත්තානඤ්ච චක්කවත්තිං උද්දිස්ස <b>චින්තයන්තානං ආගච්ඡති। අපනෙත්වා</b>ති අත්තනො ආනුභාවෙන අපනෙත්වා। ගන්ධමෙව හි තස්ස ඉතරෙ හත්ථී න සහන්ති।
bod:<b>ඝරධෙනුවච්ඡකො වියා</b>ති ඝරෙ පරිචිතධෙනුයා තත්ථෙව <pb P=2.253/> ජාතසංවද්ධවච්ඡකො විය। <b>සකලපථවි</b>න්ති සකලං ජම්බුදීපසඤ්ඤිතං පථවිං।
sub:අස්සරතනවණ්ණනා
bod:247:<b>සින්ධවකුලතො</b>ති සින්ධවස්සාජානීයකුලතො।
sub:මණිරතනවණ්ණනා
bod:248:<b>සකටනාභිසමපරිණාහ</b>න්ති පරිණාහතො මහාසකටස්ස නාභියා සමප්පමාණං। <b>උභොසු අන්තෙසූ</b>ති හෙට්ඨා, උපරි චාති ද්වීසු අන්තෙසු। <b>කණ්ණිකපරියන්තතො</b>ති ද්වින්නං කඤ්චනපදුමානං කණ්ණිකාය පරියන්තතො। <b>මුත්තාජාලකෙ ඨපෙත්වා</b>ති සුවිසුද්ධෙ මුත්තමයෙ ජාලකෙ පතිට්ඨාපෙත්වා। <b>අරුණුග්ගමනවෙලා වියා</b>ති අරුණුග්ගමනසීසෙන සූරියඋදයක්ඛණං උපලක්ඛෙති।
sub:ඉත්ථිරතනවණ්ණනා
bod:249:“ඉත්ථිරතනං පාතුභවතී”ති වත්වා කුතස්සා පාතුභාවොති දස්සෙතුං <b>“මද්දරාජකුලතො”</b>තිආදි වුත්තං। මද්දරට්ඨං කිර ජම්බුදීපෙ අභිරූපානං ඉත්ථීනං උප්පත්තිට්ඨානං। තථා හි “සිඤ්චයමහාරාජස්ස දෙවී, වෙස්සන්තරමහාරාජස්ස දෙවී, භද්දකාපිලානී”ති එවමාදි ඉත්ථිරතනං මද්දරට්ඨෙ එව උප්පන්නං। <b>පුඤ්ඤානුභාවෙනා</b>ති චක්කවත්තිරඤ්ඤො පුඤ්ඤතෙජෙන।
bod:<b>සණ්ඨානපාරිපූරියා</b>ති හත්ථපාදාදිසරීරාවයවානං සුසණ්ඨිතාය। අවයවපාරිපූරියා හි සමුදායපාරිපූරිසිද්ධි <pb V=2.180/>। <b>රූප</b>න්ති සරීරං “රූපං ත්වෙව සඞ්ඛං ගච්ඡතී”තිආදීසු (ම॰ නි॰ 1.306) විය। <b>දස්සනීයා</b>ති සුරූපභාවෙන පස්සිතබ්බයුත්තා। තෙනාහ <pb M=2.198/> <b>“දිස්සමානාවා”</b>තිආදි। <b>සොමනස්සවසෙන චිත්තං පසාදෙති</b> යොනිසො චින්තෙන්තානං කම්මඵලසද්ධාය වසෙන। <b>පසාදාවහත්තා</b>ති කාරණවචනෙන යථා පාසාදිකතාය වණ්ණපොක්ඛරතාසිද්ධි වුත්තා, එවං දස්සනීයතාය පාසාදිකතාසිද්ධි, අභිරූපතාය ච දස්සනීයතාසිද්ධි වත්තබ්බාති නයං දස්සෙති। පටිලොමතො වා වණ්ණපොක්ඛරතාය <pb P=2.254/> පාසාදිකතාසිද්ධි, පාසාදිකතාය දස්සනීයතාසිද්ධි, දස්සනීයතාය අභිරූපතාසිද්ධි යොජෙතබ්බා। එවං සරීරසම්පත්තිවසෙන අභිරූපතාදිකෙ දස්සෙත්වා ඉදානි සරීරෙ දොසාභාවවසෙනපි තෙ දස්සෙතුං <b>“අභිරූපා වා”</b>තිආදි වුත්තං। තත්ථ යථා පමාණයුත්තා, එවං ආරොහපරිණාහයොගතො ච පාසාදිකා නාතිදීඝතාදයො, එවං මනුස්සානං දිබ්බරූපතාසම්පත්තිපීති <b>“අප්පත්තා දිබ්බවණ්ණ”</b>න්ති වුත්තං।
bod:<b>ආරොහසම්පත්ති</b> වුත්තා උබ්බෙධෙන පාසාදිකභාවතො। <b>පරිණාහසම්පත්ති</b> වුත්තා කිසථූලදොසාභාවතො। <b>වණ්ණසම්පත්ති වුත්තා</b> විවණ්ණතාභාවතො। <b>කායවිපත්තියා</b>ති සරීරදොසස්ස। <b>සතවාරවිහතස්සා</b>ති සත්තක්ඛත්තුං විහතස්ස, “සතවාරවිහතස්සා”ති ච ඉදං කප්පාසපිචුවසෙන වුත්තං, තූලපිචුනො පන විහනනමෙව නත්ථි। කුඞ්කුමතගරතුරුක්ඛයවනපුප්ඵානි <b>චතුජ්ජාති।</b> “තමාලතගරතුරුක්ඛයවනපුප්ඵානී”ති අපරෙ।
bod:<b>අග්ගිදඩ්ඪා වියා</b>ති ආසනගතෙන අග්ගිනා දඩ්ඪා විය। <b>පඨමමෙවා</b>ති රාජානං දිස්වාපි කිච්චන්තරප්පසුතා අහුත්වා කිච්චන්තරතො පඨමමෙව, දස්සනසමකාලං එවාති අත්ථො। රඤ්ඤො නිසජ්ජාය පච්ඡා නිපාතනං නිසීදනං සීලං එතිස්සාති <b>පච්ඡානිපාතිනී।</b> තං තං අත්තනා රඤ්ඤො කාතබ්බකිච්චං “කිං කරොමී”ති පුච්ඡිතබ්බතාය කිං කරණං පටිසාවෙතීති <b>කිංකාරපටිස්සාවිනී।</b>
bod:මාතුගාමො නාම යෙභුය්යෙන සඨජාතිකො, ඉත්ථිරතනස්ස පන තං නත්ථීති දස්සෙතුං <b>“ස්වාස්සා”</b>තිආදි වුත්තං।
bod:<b>ගුණා</b>ති රූපගුණා චෙව ආචාරගුණා ච। <b>පුරිමකම්මානුභාවෙනා</b>ති කතස්ස පුරිමකම්මස්සානුභාවෙන ඉත්ථිරතනස්ස <pb P=2.255/> තබ්භාවසංවත්තනියස්ස පුරිමකම්මස්ස ආනුභාවෙන। චක්කවත්තිනොපි පරිවාරසම්පත්තිසංවත්තනියං පුඤ්ඤකම්මං තාදිසස්ස ඵලවිසෙසස්ස උපනිස්සයො හොතියෙව। තෙනාහ <b>“චක්කවත්තිනො</b> <pb M=2.199/> <b>පුඤ්ඤං උපනිස්සායා”</b>ති, එතෙන සෙසෙසුපි සවිඤ්ඤාණකරතනෙසු අත්තනො <pb V=2.181/> කම්මවසෙන නිබ්බත්තෙසුපි තෙසං තෙසං විසෙසානං තදුපනිස්සයතා විභාවිතා එවාති දට්ඨබ්බා। පුබ්බෙ එකදෙසවසෙන ලබ්භමානා පාරිපූරී රඤ්ඤො චක්කවත්තිභාවූපගමනතො පට්ඨාය සබ්බාකාරපරිපූරා ජාතා।
sub:ගහපතිරතනවණ්ණනා
bod:250:<b>පකතියා වා</b>ති සභාවෙනෙව චක්කරතනපාතුභාවතො පුබ්බෙපි। යාදිසං රඤ්ඤො චක්කවත්තිස්ස පුඤ්ඤබලං නිස්සාය යථාවුත්තා චක්කරතනානුභාවනිබ්බත්ති, තාදිසං එතස්ස පුඤ්ඤබලං නිස්සාය ගහපතිරතනස්ස කම්මවිපාකජං දිබ්බචක්ඛුං නිබ්බත්තෙතීති ආහ <b>“චක්කරතනානුභාවසහිත”</b>න්ති। කාරණස්ස හි එකසන්තතිපතිතතාය, ඵලස්ස ච සමානකාලිකතාය තථාවචනං।
sub:පරිණායකරතනවණ්ණනා
bod:251:“අයං ධම්මො, අයං අධම්මො”තිආදිනා කම්මස්සකතාවබොධනසඞ්ඛාතස්ස පණ්ඩිතභාවස්ස අත්ථිතාය <b>පණ්ඩිතො। </b> බාහුසච්චබ්යත්තියා <b>බ්යත්තො।</b> සභාවසිද්ධාය මෙධාසඞ්ඛාතාය පකතිපඤ්ඤාය අත්ථිතාය <b>මෙධාවී।</b> අත්තනො යාථාවබුද්ධමත්ථං පරෙසං විභාවෙතුං පකාසෙතුං සමත්ථතාය <b>විභාවී। වවත්ථපෙතු</b>න්ති නිච්ඡිතුං।
sub:චතුඉද්ධිසමන්නාගතවණ්ණනා
bod:252:විපච්චනං විපාකො, විපාකො එව <b>වෙපාකො</b> යථා “විකතමෙව වෙකත”න්ති। සමං නාතිසීතනාච්චුණ්හතාය අවිසමං භුත්තස්ස වෙපාකො එතිස්සා අත්ථීති සමවෙපාකිනී, තාය <b>සමවෙපාකිනියා।</b>
sub:ධම්මපාසාදපොක්ඛරණිවණ්ණනා
bod:253:<b>ජනරාසිං කාරෙත්වා</b> තෙන ජනරාසිනා ඛණිත්වා <b>න මාපෙසි।</b> කිඤ්චරහීති ආහ <b>“රඤ්ඤො පනා”</b>තිආදි। තත්ථ කාරණං පරතො ආගමිස්සති। <b>එකාය</b> වෙදිකාය <b>පරික්ඛිත්තා</b> පොක්ඛරණියො <pb P=2.256/>। <b>පරිවෙණපරිච්ඡෙදපරියන්තෙ</b>ති එත්ථ <b>පරිවෙණං</b> නාම සමන්තතො විවටඞ්ගණභූතං පොක්ඛරණියා <pb V=2.182/> තීරං, තස්ස පරිච්ඡෙදභූතෙ පරියන්තෙ <b>එකාය</b> වෙදිකාය <pb M=2.200/> පරික්ඛිත්තා පොක්ඛරණියො। <b>එතදහොසී</b>ති එතං “යංනූනාහං ඉමාසු පොක්ඛරණීසූ”තිආදිකං අහොසීති। <b>සබ්බොතුක</b>න්ති සබ්බෙසු උතූසු පුප්ඵනකං। <b>නානාවණ්ණඋප්පලබීජාදීනී</b>ති රත්තනීලාදිනානාවණ්ණපුප්ඵෙන පුප්ඵනකඋප්පලබීජාදීනි। <b>ජලජථලජමාල</b>න්ති ජලජථලජපුප්ඵමාලං।
bod:254:<b>පරිචාරවසෙනා</b>ති තඞ්ඛණිකපරිචාරවසෙන, ඉදඤ්ච පඨමං පට්ඨපිතනියාමෙනෙව වුත්තං, පච්ඡා පන යානසයනාදීනි විය ඉත්ථියොපි අත්ථිකානං පරිච්චත්තා එව। තෙනාහ “ඉත්ථීහිපී”තිආදි। <b>පරිච්චාගවසෙනා</b>ති නිරපෙක්ඛපරිච්චාගවසෙන। දීයතීති <b>දානං,</b> දෙය්යවත්ථු। තං අග්ගීයති නිස්සජ්ජීයති එත්ථාති <b>දානග්ගං,</b> පරිවෙසනට්ඨානං। <b>තාදිසානි අත්ථී</b>ති යාදිසානි රඤ්ඤො දානග්ගෙ ඛොමසුඛුමාදීනි වත්ථානි, තාදිසානි <b>යෙසං</b> අත්තනො සන්තකානි සන්ති। <b>ඔහායා</b>ති පහාය තත්ථෙව ඨපෙත්වා। අත්ථො අත්ථි යෙසං තෙති <b>අත්ථිකා।</b> එවං <b>අනත්ථිකා</b>පි දට්ඨබ්බා।
bod:255:<b>කලහසද්දොපී</b>ති <b>පි</b>-සද්දෙන දානාධිප්පායෙන ගෙහතො නීහතං පුන ගෙහං පවෙසෙතුං න යුත්තන්ති ඉමමත්ථං සමුච්චෙති। තෙනාහ <b>“න ඛො එතං අම්හාකං පතිරූප”</b>න්තිආදි (දී॰ නි॰ 2.255)।
bod:257:<b>උණ්හීසමත්ථකෙ</b>ති සිඛාපරියන්තමත්ථකෙ। <b>පරිච්ඡෙදමත්ථකෙ</b>ති පාසාදඞ්ගණපරිච්ඡෙදස්ස මත්ථකෙ।
bod:258:<b>හරතී</b>ති අතිවිය පභස්සරභාවෙන චක්ඛූනි පටිහරන්තං දුද්දික්ඛතාය දිට්ඨියො හරති අපනෙන්තං <pb P=2.257/> විය හොති। තං පන හරණං නෙසං පරිප්ඵන්දනෙනාති ආහ <b>“ඵන්දාපෙතී”</b>ති।
cen:පඨමභාණවාරවණ්ණනා නිට්ඨිතා।
sub:ඣානසම්පත්තිවණ්ණනා
bod:260:<b>මහතියා ඉද්ධියා</b>ති මහන්තෙන ඉච්ඡිතත්ථසමිජ්ඣනෙන। <b>තෙසංයෙව</b> ඉච්ඡිතිච්ඡිතත්ථානං। <b>“අනුභවිතබ්බාන”</b>න්ති <pb V=2.183/> ඉමිනා ආනුභාව-සද්දස්ස කම්මසාධනතං දස්සෙති। පුබ්බෙ සම්පන්නං කත්වා දෙය්යධම්මපරිච්චාගස්ස කතභාවං දස්සෙන්තො <b>“සම්පත්තිපරිච්චාගස්සා”</b>ති ආහ। අත්තානං දමෙති එතෙනාති <b>දමො।</b>
sub:බොධිසත්තපුබ්බයොගවණ්ණනා
bod:<b>අස්සා</b>ති <pb M=2.201/> මහාසුදස්සනරඤ්ඤො। <b>එකො ථෙරො</b>ති අප්පඤ්ඤාතො නාමගොත්තතො අඤ්ඤතරො පුථුජ්ජනො ථෙරො। <b>ථෙරං දිස්වා</b>ති අඤ්ඤතරස්මිං රුක්ඛමූලෙ නිසින්නං දිස්වා। <b>කට්ඨත්ථරණ</b>න්ති කට්ඨමයං අත්ථරණං, දාරුඵලකන්ති අත්ථො।
bod:<b>පරිභොගභාජන</b>න්ති පානීයපරිභොජනීයාදිපරිභොගයොග්යං භාජනං। <b>ආරකණ්ටක</b>න්ති සූචිවිජ්ඣනකකණ්ටකං। <b>පිප්ඵලික</b>න්ති ඛුද්දකසත්ථකං। <b>උදකතුම්බක</b>න්ති කුණ්ඩිකං।
bod:<b>කූටාගාරද්වාරෙයෙව නිවත්තෙසී</b>ති කූටාගාරං පවිට්ඨකාලතො පට්ඨාය තෙසං මිච්ඡාවිතක්කානං පවත්තියා ඔකාසං නාදාසි।
bod:261:<b>කසිණමෙව පඤ්ඤායති</b> මහාපුරිසස්ස තත්ථ තත්ථ කතාධිකාරත්තා, තෙසඤ්ච පදෙසානං සුපරිකම්මකතකසිණසදිසත්තා।
bod:262:<b>චත්තාරි ඣානානී</b>ති චත්තාරි කසිණජ්ඣානානි। කසිණජ්ඣානප්පමඤ්ඤානංයෙව වචනං තාසං තදා ආදරගාරවවසෙන නිබ්බත්තිතත්තා। මහාබොධිසත්තානඤ්හි අරූපජ්ඣානෙසු <pb P=2.258/> ආදරො නත්ථි, අභිඤ්ඤාපදට්ඨානතං පන සන්ධාය තානිපි නිබ්බත්තෙන්ති, තස්මා මහාසත්තො තාපසපරිබ්බාජකකාලෙ යත්තකෙ ලොකියගුණෙ නිබ්බත්තෙති, තෙ සබ්බෙපි තදා නිබ්බත්තෙසියෙව। තෙනාහ <b>“මහාපුරිසො පනා”</b>තිආදි।
sub:චතුරාසීතිනගරසහස්සාදිවණ්ණනා
bod:263:<b>අභිහරිතබ්බභත්ත</b>න්ති උපනෙතබ්බභත්තං।
bod:264:<b>නිබද්ධවත්ත</b>න්ති පුබ්බෙ උපනිබද්ධං පාකවත්තං।
sub:සුභද්දාදෙවිඋපසඞ්කමනවණ්ණනා
bod:265:<b>ආවට්ටෙත්වා</b>ති <pb V=2.184/> අතිවිසිත්වා। යං යං රඤ්ඤො ඉච්ඡිතං දානූපකරණඤ්චෙව භොගූපකරණඤ්ච, තස්ස තස්ස තථෙව සමිද්ධභාවං විත්ථවති।
bod:266:සචෙ පන රාජා ජීවිතෙ ඡන්දං ජනෙය්ය, ඉතො පරම්පි චිරං කාලං තිට්ඨෙය්ය මහිද්ධිකො මහානුභාවොති එවං මහජ්ඣාසයා දෙවී භොගෙසු, ජීවිතෙ ච රාජානං සාපෙක්ඛං කාතුං වායමි। තෙන වුත්තං “මා <pb M=2.202/> හෙව ඛො රාජා”තිආදි। තෙනෙවාහ <b>“තස්ස කාලඞ්කිරියං අනිච්ඡමානා”</b>තිආදි। <b>ඡන්දං ජනෙහී</b>ති එත්ථ <b>ඡන්ද</b>-සද්දො තණ්හාපරියායොති ආහ <b>“පෙමං උප්පාදෙහී”</b>ති। අපෙක්ඛති ආරම්මණං එතාය න විස්සජ්ජෙතීති <b>අපෙක්ඛා,</b> තණ්හා।
bod:267:<b>ගරහිතා</b>ති එත්ථ කෙහි ගරහිතා, කස්මා ච ගරහිතාති අන්තොලීනං චොදනං විස්සජ්ජෙන්තො <b>“බුද්ධෙහී”</b>තිආදිමාහ, තෙන විඤ්ඤුගරහිතත්තා, දුග්ගතිසංවත්තනියතො ච සාපෙක්ඛකාලකිරියා පරිවජ්ජෙතබ්බාති දස්සෙති।
bod:268:<b>එකමන්තං ගන්ත්වා</b>ති රඤ්ඤො චක්ඛුපථං විජහිත්වා।
sub:බ්රහ්මලොකූපගමනවණ්ණනා
bod:269:<b>සොණස්සා</b>ති කොළිවීසස්ස සොණස්ස। <b>එකා භත්තපාතී</b>ති එකං භත්තවඩ්ඪිතකං। <b>තාදිසං භත්ත</b>න්ති තථාරූපං ගරුං මධුරං සිනිද්ධං භත්තං। <b>භුත්තාන</b>න්ති භුත්තවන්තානං।
bod:271:<b>දාසමනුස්සා</b>ති දාසා චෙව ආයුත්තකමනුස්සා ච।
bod:ඉදානි යථාවුත්තාය රඤ්ඤො මහාසුදස්සනස්ස භොගසම්පත්තියා කම්මසරික්ඛතං උද්ධරන්තො <b>“එතානි පනා”</b>තිආදිමාහ, තං සුවිඤ්ඤෙය්යමෙව।
bod:272:<b>ආදිතො</b> <pb P=2.259/> <b>පට්ඨායා</b>ති සමුදාගමනතො පට්ඨාය। යත්ථ තං පුඤ්ඤං ආයූහිතං, යතො සා සම්පත්ති නිබ්බත්තා, තතො තතියත්තභාවතො පභුති। මහාසුදස්සනස්ස ජාතකදෙසනා හි තදා සමුදාගමනතො පට්ඨාය භගවතා දෙසිතාති। <b>පංස්වාගාරකීළං වියා</b>ති යථා නාම දාරකා පංසූහි වාපිගෙහභොජනාදීනි <pb V=2.185/> දස්සෙන්තා යථාරුචි කීළිත්වා ගමනකාලෙ සබ්බං තං විධංසෙන්තා ගච්ඡන්ති, එවමෙව භගවා මහාසුදස්සනකාලෙ අත්තනා අනුභූතං දිබ්බසම්පත්තිසදිසං අචින්තෙය්යානුභාවසම්පත්තිං විත්ථාරතො දස්සෙත්වා පුන අත්තනො දෙසනං ආදීනවනිස්සරණදස්සනවසෙන විවට්ටාභිමුඛං විපරිවත්තෙන්තො “සබ්බා සා සම්පත්ති අනිච්චතාය විපරිණතා විධංසිතා”ති <b>දස්සෙන්තො “පස්සානන්දා”තිආදිමාහ। විපරිණතා</b>ති විපරිණාමං සභාවවිගමං ගතා। තෙනාහ <b>“පකතිවිජහනෙනා”</b>තිආදි। <b>පකතී</b>ති සභාවධම්මානං උදයවයපරිච්ඡින්නො <pb M=2.203/> කක්ඛළඵුසනාදිසභාවො, සො භඞ්ගක්ඛණතො පට්ඨාය ජහිතො, පරිච්චජන්තො සබ්බසො නත්ථෙව। තෙනාහ <b>“නිබ්බුතපදීපො විය අපඤ්ඤත්තිකභාවං ගතා”</b>ති।
bod:<b>එත්තාවතා</b>ති ආදිතො පට්ඨාය පවත්තෙන එත්තකෙන දෙසනාමග්ගෙන। අනෙකානි වස්සකොටිසතසහස්සානියෙව උබ්බෙධො එතිස්සාති <b>අනෙකවස්සකොටිසතසහස්සුබ්බෙධා। අනිච්චලක්ඛණං ආදායා</b>ති තං සම්පත්තිගතං අනිච්චලක්ඛණං දෙසනාය ගහෙත්වා විභාවෙත්වා। යථා නිස්සෙණිමුච්චනෙ තාදිසං සතහත්ථුබ්බෙධං රුක්ඛං පකතිපුරිසෙන ආරොහිතුං න සක්කා, එවං අනිච්චතාවිභාවනෙන තස්සා සම්පත්තියා අපෙක්ඛානිස්සෙණිමුච්චනෙ <pb P=2.260/> කෙනචි ආරොහිතුං න සක්කාති ආහ <b>“අනිච්චලක්ඛණං ආදාය නිස්සෙණිං මුඤ්චන්තො වියා”</b>ති। <b>තෙනෙවා</b>ති යථාවුත්තකාරණෙනෙව, ආදිතො සාතිසයං කාමෙසු අස්සාදං දස්සෙත්වාපි උපරි නෙසං “පස්සානන්දා”තිආදිනා ආදීනවං, ඔකාරං, සංකිලෙසං, නෙක්ඛම්මෙ ආනිසංසඤ්ච විභාවෙත්වා දෙසනාය නිට්ඨාපිතත්තා। <b>පුබ්බෙ</b>ති අතීතකාලෙ। <b>වසභරාජා</b>ති වසභනාමකො සීහළමහාරාජා।
bod:<b>උදකපුප්ඵුළාදයො</b>ති <b>ආදි</b>-සද්දෙන තිණග්ගෙ උස්සාවබින්දුආදිකෙ සඞ්ගණ්හාති।
bod:<b>මහාසුදස්සනස්ස පනා</b>ති <b>පන</b>-සද්දො විසෙසත්ථජොතනො, තෙන මහාසුදස්සනමහාරාජා ඣානාභිඤ්ඤාසමාපත්තියො නිබ්බත්තෙසි, තදග්ගෙන පරිසුද්ධෙ ච සමණභාවෙ පතිට්ඨිතො, යතො විධුය එව කාමවිතක්කාදිසමණභාවසංකිලෙසං සුඤ්ඤාගාරං පාවිසි, එවංභූතස්සාපි තස්ස කාලං කිරියතො සත්තමෙ දිවසෙ සබ්බා චක්කවත්තිසම්පත්ති අන්තරහිතා, න තතො පරං, අහො අච්ඡරියමනුස්සො අනඤ්ඤසාධාරණගුණවිසෙසොති ඉමං විසෙසං දස්සෙති।
bod:<b>අනාරුළ්හ</b>න්ති “රාජා කිර පුබ්බෙ ගහපතිකුලෙ නිබ්බත්තී”තිආදිනා, (දී॰ නි॰ අට්ඨ॰ 2.260) “පුන ථෙරං ආමන්තෙසී”තිආදිනා (දී॰ නි॰ අට්ඨ॰ 2.272) ච වුත්තමත්ථං <pb V=2.186/> සන්ධායාහ। සො හි ඉමස්මිං සුත්තෙ සඞ්ගීතිං අනාරුළ්හො, අඤ්ඤත්ථ පන ආගතො ඉමිස්සා දෙසනාය පිට්ඨිවත්තකභාවෙන। යං පනෙත්ථ අත්ථතො න විභත්තං, තං සුවිඤ්ඤෙය්යං එවාති।
cen:මහාසුදස්සනසුත්තවණ්ණනාය ලීනත්ථප්පකාසනා।
