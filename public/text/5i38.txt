cha:12:සත්තසතිකක්ඛන්ධකො
sub:දසවත්ථුකථාවණ්ණනා
bod:446:සත්තසතිකක්ඛන්ධකෙ <pb M=2.268/> <pb V=2.255/> <b>භික්ඛග්ගෙනා</b>ති භික්ඛුගණනාය। <b>මහී</b>ති හිමං।
bod:447:<b>අවිජ්ජානිවුතා</b>ති අවිජ්ජානීවරණෙන නිවුතා පටිච්ඡන්නා। <b>අවිද්දසූ</b>ති අඤ්ඤාණිනො। <b>උපක්කිලෙසා වුත්තා</b>ති තෙසං සමණබ්රාහ්මණානං එතෙ සුරාපානාදයො උපක්කිලෙසාති වුත්තා। නෙත්තියා තණ්හාය සහිතා <b>සනෙත්තිකා</b>।
bod:450-1:<b>අහොගඞ්ගො</b>ති තස්ස පබ්බතස්ස නාමං। <b>පටිකච්චෙව ගච්ඡෙය්ය</b>න්ති යත්ථ නං අධිකරණං වූපසමිතුං භික්ඛූ සන්නිපතිස්සන්ති, තත්ථාහං පඨමමෙව ගච්ඡෙය්යං। <b>සම්භාවෙසු</b>න්ති සම්පාපුණිංසු।
bod:452:<b>අලොණික</b>න්ති ලොණරහිතං භත්තං, බ්යඤ්ජනං වා। <b>ආසුතා</b>ති සබ්බසම්භාරසජ්ජිතා, “අසුත්තා”ති වා පාඨො।
bod:453:<b>උජ්ජවිංසූ</b>ති නාවාය පටිසොතං ගච්ඡිංසු। <b>පාචීනකා</b>ති පුරත්ථිමදිසාය ජාතත්තා වජ්ජිපුත්තකෙ සන්ධාය වුත්තං। <b>පාවෙය්යකා</b>ති පාවෙය්යදෙසවාසිනො।
bod:454:<b>නනු ත්වං, ආවුසො, වුඩ්ඪො</b>ති නනු ත්වං ථෙරො නිස්සයමුත්තො, කස්මා තං ථෙරො පණාමෙසීති භෙදවචනං වදන්ති। <b>ගරුනිස්සයං ගණ්හාමා</b>ති නිස්සයමුත්තාපි මයං එකං සම්භාවනීයගරුං නිස්සයභූතං ගහෙත්වාව වසිස්සාමාති අධිප්පායො।
bod:455:<b>මූලාදායකා</b>ති පඨමං දසවත්ථූනං දායකා, ආවාසිකාති අත්ථො। <b>පථබ්යා සඞ්ඝත්ථෙරො</b>ති <pb V=2.256/> ලොකෙ සබ්බභික්ඛූනං තදා උපසම්පදාය වුඩ්ඪො। <b>සුඤ්ඤතාවිහාරෙනා</b>ති සුඤ්ඤතාමුඛෙන අධිගතඵලසමාපත්තිං සන්ධාය වදති।
bod:457:<b>සුත්තවිභඞ්ගෙ</b>ති පදභාජනීයෙ। ඉදඤ්ච “යො පන භික්ඛු සන්නිධිකාරකං ඛාදනීයං වා භොජනීයං වා”ති (පාචි॰ 253) සුත්තෙ යාවකාලිකස්සෙව පරාමට්ඨත්තා <pb M=2.269/> සිඞ්ගීලොණස්ස යාවජීවිකස්ස සන්නිධිකතස්ස ආමිසෙන සද්ධිං පරිභොගෙ පාචිත්තියං විභඞ්ගනයෙනෙව සිජ්ඣතීති වුත්තං, තං පන පාචිත්තියං විභඞ්ගෙ ආගතභාවං සාධෙතුං <b>“කථං සුත්තවිභඞ්ගෙ”</b>තිආදි වුත්තං। තත්ථ හි ලොණමෙත්ථ සන්නිධිකතං, න ඛාදනීයං භොජනීයන්ති ලොණමිස්සභොජනෙ වජ්ජිපුත්තකා අනවජ්ජසඤ්ඤිනො අහෙසුං। තථාසඤ්ඤීනම්පි නෙසං ආපත්තිදස්සනත්ථං “සන්නිධිකාරෙ අසන්නිධිකාරසඤ්ඤී”ති ඉදං සුත්තවිභඞ්ගං උද්ධටන්ති වෙදිතබ්බං।
bod:<b>තෙන සද්ධි</b>න්ති පුරෙපටිග්ගහිතලොණෙන සද්ධිං। <b>දුක්කටෙනෙත්ථ භවිතබ්බ</b>න්ති “යාවකාලිකෙන, භික්ඛවෙ, යාවජීවිකං පටිග්ගහිත”න්ති අවත්වා “තදහුපටිග්ගහිත”න්ති වචනසාමත්ථියතො පුරෙපටිග්ගහිතං යාවජීවිකං යාවකාලිකෙන සද්ධිං සම්භින්නරසං කාලෙපි න කප්පතීති සිජ්ඣති, තත්ථ දුක්කටෙන භවිතබ්බන්ති අධිප්පායො। <b>දුක්කටෙනපි න භවිතබ්බ</b>න්ති යදි හි සන්නිධිකාරපච්චයා දුක්කටං මඤ්ඤථ, යාවජීවිකස්ස ලොණස්ස සන්නිධිදොසාභාවා දුක්කටෙන න භවිතබ්බං, අථ ආමිසෙන සම්භින්නරසස්ස තස්ස ආමිසගතිකත්තා දුක්කටං මා මඤ්ඤථ। තදා ච හි පාචිත්තියෙනෙව භවිතබ්බං ආමිසත්තුපගමනතොති අධිප්පායො। <b>න හි එත්ථ යාවජීවික</b>න්තිආදිනාපි දුක්කටාභාවං සමත්ථෙති।
bod:පාළියං <b>රාජගහෙ සුත්තවිභඞ්ගෙ</b>තිආදීසු සබ්බත්ථ සුත්තෙ ච විභඞ්ගෙ චාති අත්ථො ගහෙතබ්බො। තස්ස තස්ස විකාලභොජනාදිනො සුත්තෙපි පටික්ඛිත්තත්තා විනයස්ස අතිසරණං අතික්කමො <b>විනයාතිසාරො</b>। <b>“නිසීදනං නාම සදසං වුච්චතීති ආගත”</b>න්ති ඉදං විභඞ්ගෙ ච ආගතදස්සනත්ථං වුත්තං। <b>තං පමාණං කරොන්තස්සා</b>ති සුගතවිදත්ථියා විදත්ථිත්තයප්පමාණං කරොන්තස්ස, දසාය පන විදත්ථිද්වයප්පමාණං කතං। අදසකම්පි නිසීදනං වට්ටති එවාති අධිප්පායො। සෙසමිධ හෙට්ඨා සබ්බත්ථ සුවිඤ්ඤෙය්යමෙව।
cen:දසවත්ථුකථාවණ්ණනා නිට්ඨිතා।
cen:සත්තසතිකක්ඛන්ධකවණ්ණනානයො නිට්ඨිතො।
cen:ඉති සමන්තපාසාදිකාය විනයට්ඨකථාය විමතිවිනොදනියං
cen:චූළවග්ගවණ්ණනානයො නිට්ඨිතො।
cen:॥ නමො තස්ස භගවතො අරහතො සම්මාසම්බුද්ධස්ස॥
