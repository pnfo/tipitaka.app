cha:1:ආහුනෙය්යවග්ගො
sub:1:පඨමආහුනෙය්යසුත්තවණ්ණනා
bod:1:ඡක්කනිපාතස්ස <pb V=3.89/> <pb M=3.87/> <pb P=3.335/> පඨමෙ <b>ඉධ, භික්ඛවෙ, භික්ඛූ</b>ති, භික්ඛවෙ, ඉමස්මිං සාසනෙ භික්ඛු। <b>නෙව සුමනො හොති න දුම්මනො</b>ති ඉට්ඨාරම්මණෙ රාගසහගතෙන සොමනස්සෙන සුමනො වා අනිට්ඨාරම්මණෙ දොසසහගතෙන දොමනස්සෙන දුම්මනො වා න හොති। <b>උපෙක්ඛකො විහරති සතො සම්පජානො</b>ති මජ්ඣත්තාරම්මණෙ අසමපෙක්ඛනෙන අඤ්ඤාණුපෙක්ඛාය උපෙක්ඛකභාවං අනාපජ්ජිත්වා සතො <pb V=3.90/> සම්පජානො හුත්වා ආරම්මණෙ මජ්ඣත්තො විහරති। ඉමස්මිං සුත්තෙ ඛීණාසවස්ස සතතවිහාරො කථිතො।
sub:2:දුතියආහුනෙය්යසුත්තවණ්ණනා
bod:2-4:දුතියෙ <b>අනෙකවිහිතං ඉද්ධිවිධ</b>න්තිආදීනි විසුද්ධිමග්ගෙ වුත්තානෙව। <b>ආසවානං ඛයා අනාසව</b>න්ති ආසවානං ඛයෙන අනාසවං, න චක්ඛුවිඤ්ඤාණාදීනං විය අභාවෙනාති। ඉමස්මිං සුත්තෙ ඛීණාසවස්ස අභිඤ්ඤා පටිපාටියා කථිතා। තතියචතුත්ථෙසු ඛීණාසවො කථිතො।
sub:5-7:ආජානීයසුත්තත්තයවණ්ණනා
bod:5-7:පඤ්චමෙ <b>අඞ්ගෙහී</b>ති ගුණඞ්ගෙහි। <b>ඛමො</b>ති අධිවාසකො। <b>රූපාන</b>න්ති රූපාරම්මණානං। <b>වණ්ණසම්පන්නො</b>ති <pb P=3.336/> සරීරවණ්ණෙන සම්පන්නො। ඡට්ඨෙ <b>බලසම්පන්නො</b>ති කායබලෙන සම්පන්නො। සත්තමෙ <b>ජවසම්පන්නො</b>ති පදජවෙන සම්පන්නො।
sub:8-9:අනුත්තරියසුත්තාදිවණ්ණනා
bod:8-9:අට්ඨමෙ <b>අනුත්තරියානී</b>ති අඤ්ඤෙන උත්තරිතරෙන රහිතානි නිරුත්තරානි। <b>දස්සනානුත්තරිය</b>න්ති රූපදස්සනෙසු අනුත්තරං। එස නයො සබ්බපදෙසු <pb M=3.88/>। හත්ථිරතනාදීනඤ්හි දස්සනං න දස්සනානුත්තරියං, නිවිට්ඨසද්ධස්ස පන නිවිට්ඨපෙමවසෙන දසබලස්ස වා භික්ඛුසඞ්ඝස්ස වා කසිණඅසුභනිමිත්තාදීනං වා අඤ්ඤතරස්ස දස්සනං දස්සනානුත්තරියං නාම। ඛත්තියාදීනං ගුණකථාසවනං න සවනානුත්තරියං, නිවිට්ඨසද්ධස්ස පන නිවිට්ඨපෙමවසෙන තිණ්ණං වා රතනානං ගුණකථාසවනං තෙපිටකබුද්ධවචනසවනං වා සවනානුත්තරියං නාම। මණිරතනාදීනං ලාභො න ලාභානුත්තරියං, සත්තවිධඅරියධනලාභො පන ලාභානුත්තරියං නාම। හත්ථිසිප්පාදිසික්ඛනං න සික්ඛානුත්තරියං, සික්ඛාත්තයස්ස පූරණං පන සික්ඛානුත්තරියං නාම। ඛත්තියාදීනං පාරිචරියා න පාරිචරියානුත්තරියං, තිණ්ණං පන රතනානං පාරිචරියා පාරිචරියානුත්තරියං නාම। ඛත්තියාදීනං ගුණානුස්සරණං න අනුස්සතානුත්තරියං, තිණ්ණං පන රතනානං ගුණානුස්සරණං අනුස්සතානුත්තරියං <pb V=3.91/> නාම। ඉති ඉමානි ඡ අනුත්තරියානි ලොකියලොකුත්තරානි කථිතානි। නවමෙ <b>බුද්ධානුස්සතී</b>ති බුද්ධගුණාරම්මණා සති। සෙසපදෙසුපි එසෙව නයො।
sub:10:මහානාමසුත්තවණ්ණනා
bod:10:දසමෙ <b>මහානාමො</b>ති දසබලස්ස චූළපිතු පුත්තො එකො සක්යරාජා। <b>යෙන</b> <pb P=3.337/> <b>භගවා තෙනුපසඞ්කමී</b>ති භුත්තපාතරාසො හුත්වා දාසපරිජනපරිවුතො ගන්ධමාලාදීනි ගාහාපෙත්වා යත්ථ සත්ථා, තත්ථ අගමාසි। අරියඵලං අස්ස ආගතන්ති <b>ආගතඵලො</b>। සික්ඛාත්තයසාසනං එතෙන විඤ්ඤාතන්ති <b>විඤ්ඤාතසාසනො</b>। ඉති අයං රාජා “සොතාපන්නස්ස නිස්සයවිහාරං පුච්ඡාමී”ති පුච්ඡන්තො එවමාහ।
bod:<b>නෙවස්ස රාගපරියුට්ඨිත</b>න්ති න උප්පජ්ජමානෙන රාගෙන උට්ඨහිත්වා ගහිතං। <b>උජුගත</b>න්ති බුද්ධානුස්සතිකම්මට්ඨානෙ උජුකමෙව ගතං। <b>තථාගතං ආරබ්භා</b>ති තථාගතගුණෙ ආරබ්භ। <b>අත්ථවෙද</b>න්ති අට්ඨකථං නිස්සාය උප්පන්නං පීතිපාමොජ්ජං। <b>ධම්මවෙද</b>න්ති පාළිං නිස්සාය උප්පන්නං පීතිපාමොජ්ජං। <b>ධම්මූපසඤ්හිත</b>න්ති පාළිඤ්ච අට්ඨකථඤ්ච නිස්සාය උප්පන්නං। <b>පමුදිතස්සා</b>ති දුවිධෙන පාමොජ්ජෙන පමුදිතස්ස। <b>පීති ජායතී</b>ති පඤ්චවිධා පීති නිබ්බත්තති। <b>කායො පස්සම්භතී</b>ති නාමකායො ච කරජකායො ච දරථපටිප්පස්සද්ධියා පටිප්පස්සම්භති। <b>සුඛ</b>න්ති කායිකචෙතසිකසුඛං। <b>සමාධියතී</b>ති ආරම්මණෙ සම්මා ඨපිතං හොති। <b>විසමගතාය පජායා</b>ති රාගදොසමොහවිසමගතෙසු සත්තෙසු। <b>සමප්පත්තො</b>ති සමං උපසමං පත්තො හුත්වා। <b>සබ්යාපජ්ඣායා</b>ති සදුක්ඛාය। <b>ධම්මසොතං</b> <pb M=3.89/> <b>සමාපන්නො</b>ති විපස්සනාසඞ්ඛාතං ධම්මසොතං සමාපන්නො। <b>බුද්ධානුස්සතිං භාවෙතී</b>ති බුද්ධානුස්සතිකම්මට්ඨානං බ්රූහෙති වඩ්ඪෙති। ඉමිනා නයෙන සබ්බත්ථ අත්ථො වෙදිතබ්බො। ඉති <pb P=3.338/> මහානාමො සොතාපන්නස්ස නිස්සයවිහාරං පුච්ඡි। සත්ථාපිස්ස තමෙව කථෙසි। එවං ඉමස්මිං සුත්තෙ සොතාපන්නොව කථිතොති।
cen:ආහුනෙය්යවග්ගො පඨමො।
