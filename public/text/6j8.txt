cha:9:නවමො පරිච්ඡෙදො
sub:පුඤ්ඤවිපාකපච්චයනිද්දෙසවණ්ණනා
gax:560-2:<b>බාත්තිංසපාකචිත්තානි</b> <pb M=.94/>, <b>ලොකිකානෙව යානි හි।</b>
gae:<b>එතෙසං පාකචිත්තානං, පටිසන්ධිපවත්තිසු॥</b>
bod:යානි ලොකිකානි එව බාත්තිංස පාකචිත්තානි හොන්ති, එතෙසං පාකචිත්තානං පුඤ්ඤාපුඤ්ඤාදිසඞ්ඛාරා <b>භවාදීසු</b> යොනිගතිවිඤ්ඤාණට්ඨිතිසත්තාවාසෙසු පටිසන්ධිපවත්තීසු <b>යථා</b> යෙන පකාරෙන පච්චයා හොන්ති එව, ඉමෙසං විපාකචිත්තානං <b>තෙපි</b> සඞ්ඛාරා <b>භවාදීසු</b> යොනිගතිවිඤ්ඤාණට්ඨිතිසත්තාවාසෙසු පටිසන්ධිපවත්තීසු <b>තථා</b> තෙන පකාරෙන <b>විභාවිනා</b> පණ්ඩිතෙන විඤ්ඤාතබ්බා। <b>තයො භවා චතස්සො ච යොනියො</b> කාමභවරූපභවඅරූපභවවසෙන තයො භවා, අණ්ඩජජලාබුජසංසෙදජඔපපාතිකයොනිවසෙන චතස්සො ච යොනියො, නිරයගතිතිරච්ඡානගතිපෙතගතිමනුස්සගතිදෙවගතිවසෙන <pb V=1.78/> <b>ගතිපඤ්චකං,</b> සන්ධිසඤ්ඤාය පටිසන්ධිසඤ්ඤාය නානත්තා නානාභාවතො, කායස්සාපි ච රූපකායස්සාපි ච නානත්තා නානාභාවතො කාමසුගතියො, නානා අත්තා සභාවො එතස්සාති නානත්තා, නානත්තො රූපකායො එතෙසන්ති නානත්තකායා, නානා සභාවො එතස්සාති නානත්තා, නානත්තායෙව සඤ්ඤා නානත්තසඤ්ඤා, සා එතෙසං අත්ථීති <b>නානත්තසඤ්ඤී</b> නාම, පඨමජ්ඣානභූමි ච චතුරාපායභූමියො ච <b>නානත්තකායඑකත්තසඤ්ඤී</b> නාම, දුතියජ්ඣානභූමි <b>එකත්තකායනානත්තසඤ්ඤී</b> නාම, තතියජ්ඣානභූමිවෙහප්ඵලභූමිසුද්ධාවාසභූමියො <b>එකත්තකායඑකත්තසඤ්ඤී</b> නාම, හෙට්ඨා ඨිතා රූපෙහි සද්ධිං සත්තවිඤ්ඤාණට්ඨිතියො, තිට්ඨන්ති විඤ්ඤාණානි එත්ථාති ඨිතියො, විඤ්ඤාණානං ඨිතියො <b>විඤ්ඤාණට්ඨිතියො,</b> විඤ්ඤාණස්ස අභාවතො අසඤ්ඤීභූමි න ගය්හතෙ, චතුත්ථාරුප්පභූමි ච <pb M=.95/> පටුවිඤ්ඤාණාභාවතො න ගය්හතෙ। සත්තාවාසවසෙන අසඤ්ඤීභූමිං, චතුත්ථාරුප්පභූමිඤ්ච පන ගහෙත්වා තෙ සත්තාවාසා නව එව හොන්ති।
bod:563-8:<b>කාමෙ පුඤ්ඤාභිසඞ්ඛාරසඤ්ඤිතා අට්ඨ චෙතනා</b> පූරෙන්ති අත්තනො කාරකං පූරෙන්ති ච, අජ්ඣාසයං පුජ්ජඤ්ච භවං නිබ්බත්තෙන්තීති පුඤ්ඤානි, අභිසඞ්ඛරොන්ති විපාකං, කම්මජරූපඤ්චාති අභිසඞ්ඛාරා, පුඤ්ඤානි එව අභිසඞ්ඛාරා පුඤ්ඤාභිසඞ්ඛාරා, තෙයෙව සඤ්ඤිතා <b>පුඤ්ඤාභිසඞ්ඛාරසඤ්ඤිතා,</b> කාමෙ පුඤ්ඤාභිසඞ්ඛාරසඤ්ඤිතා අට්ඨ චෙතනා। <b>නවන්නං පාකචිත්තානං</b> උපෙක්ඛායුත්තාහෙතුකමහාවිපාකවසෙන නවන්නං පාකචිත්තානං කාමසුගතියං පන නානා වත්තමානචෙතනාඛණතො පරං ඛණං එතස්සාති නානාඛණං, තං එව නානක්ඛණිකං, තමෙව කම්මං <b>නානක්ඛණිකකම්මං,</b> වත්තමානචෙතනාතො පරා අතීතචෙතනාති අත්ථො। බලවා නිස්සයපච්චයො <b>උපනිස්සයපච්චයො,</b> බලවත්ථො චෙත්ථ <b>උප</b>-සද්දො, බලවපච්චයොති අත්ථො, නානක්ඛණිකකම්මපච්චයවසෙන බලවපච්චයවසෙන චාති අත්ථො। <b>ද්වෙධා</b> ද්වීහි පකාරෙහි තෙසං පටිසන්ධියං පච්චයා භවන්ති, තා අට්ඨ කාමාවචරමහාකුසලචෙතනා <b>උපෙක්ඛාසහිතාහෙතුමනොවිඤ්ඤාණධාතුයා විනා</b> උපෙක්ඛාසහගතාහෙතුමනොවිඤ්ඤාණධාතුං වජ්ජෙත්වා <b>පරිත්තපාකානං</b> චක්ඛුසොතඝානජිව්හාකායසම්පටිච්ඡනසොමනස්සයුත්තාහෙතුකකුසලවිපාකානං <b>ද්වෙධා</b> නානක්ඛණිකකම්මූපනිස්සයපච්චයෙහි පවත්තියං පච්චයා හොන්ති। <b>තායෙව චෙතනා</b> තා එව අට්ඨ කාමාවචරමහාකුසලචෙතනා රූපභවෙ <b>පඤ්චන්නං පාකචිත්තානං</b> කුසලවිපාකචිත්තානං චක්ඛුසොතසම්පටිච්ඡනසොමනස්සයුත්තඋපෙක්ඛායුත්තසන්තීරණානං <b>ද්වෙධා</b> නානක්ඛණිකකම්මූපනිස්සයපච්චයෙහි පවත්තියං පච්චයා හොන්ති। <b>අට්ඨන්නං තු පරිත්තානං, කාමෙ දුග්ගතියං තථා</b> අට්ඨන්නං පරිත්තානං කුසලවිපාකානං චක්ඛුසොතඝානජිව්හාකායසම්පටිච්ඡනානං, ද්වින්නං <pb M=.96/> සන්තීරණානඤ්ච <b>පවත්තෙ</b> පවත්තික්ඛණෙ <pb V=1.79/> පච්චයා හොන්ති, <b>පටිසන්ධියං</b> පටිසන්ධික්ඛණෙ පන පච්චයා න හොන්ති। <b>වුත්තප්පකාරාව කාමෙ සුගතියං</b> යථාවුත්තප්පකාරාව අට්ඨ කාමාවචරමහාකුසලචෙතනා කාමසුගතියං තථා සොළසන්නං කුසලවිපාකානං <b>පවත්තෙ</b> පවත්තික්ඛණෙ <b>ද්වෙධා</b> නානක්ඛණිකකම්මූපනිස්සයපච්චයෙහි පච්චයා හොන්ති, <b>පවත්තෙ</b> පවත්තික්ඛණෙ සත්තන්නං කුසලවිපාකානං පච්චයා හොන්ති। <b>පටිසන්ධියං</b> පටිසන්ධික්ඛණෙ නවන්නං කුසලවිපාකචිත්තානං පච්චයා හොන්ති।
bod:569-74:<b>රූපෙ පුඤ්ඤාභිසඞ්ඛාරා, රූපාවචරභූමියං</b> පඤ්චන්නං පාකචිත්තානං <b>පටිසන්ධියං</b> පටිසන්ධික්ඛණෙ පච්චයා <b>හොන්තිමාපුඤ්ඤසඞ්ඛාරා, කාමෙ දුග්ගතියං ද්විධා</b> ඉමෙ අපුඤ්ඤාභිසඞ්ඛාරා, <b>ඉමා</b> කුසලපටිපක්ඛා උද්ධච්චවජ්ජා එකාදස චෙතනා කාමදුග්ගතියං එකස්ස පටිසන්ධිවිඤ්ඤාණස්ස <b>පටිසන්ධියං</b> පටිසන්ධික්ඛණෙ <b>ද්විධා</b> නානක්ඛණිකකම්මූපනිස්සයපච්චයෙහි පච්චයා හොන්ති। ද්වාදස අකුසලචෙතනා <b>පවත්තෙ</b> පවත්තික්ඛණෙ එව <b>ඡන්නං</b> චක්ඛුසොතඝානජිව්හාකායසම්පටිච්ඡනානං අකුසලවිපාකානං පච්චයා හොන්ති, <b>පටිසන්ධියං</b> පටිසන්ධික්ඛණෙ පච්චයා නො හොන්ති। <b>සත්තන්නම්පි භවන්තෙව පවත්තෙ</b> පවත්තික්ඛණෙ <b>පටිසන්ධියං</b> පටිසන්ධික්ඛණෙ අකුසලවිපාකානි සත්තන්නං චක්ඛුසොතඝානජිව්හාකායසම්පටිච්ඡනසන්තීරණානං පච්චයා භවන්ති। <b>කාමෙ සුගතියං තෙසං, සත්තන්නම්පි තථෙව ච</b> ද්වාදසාකුසලචෙතනා කාමෙ සුගතියං තථෙව ච තෙසං සත්තන්නං අකුසලවිපාකානං <b>පවත්තෙ</b> පවත්තික්ඛණෙ පච්චයා හොන්ති, <b>පටිසන්ධියං</b> පටිසන්ධික්ඛණෙ පච්චයා න හොන්ති। <b>විඤ්ඤාණානං චතුන්නම්පි, තෙසං රූපභවෙ තථා</b> තායෙව ද්වාදසාකුසලචෙතනා රූපභවෙ <b>තෙසං</b> චතුන්නං අකුසලවිපාකානං චක්ඛුසොතසම්පටිච්ඡනසන්තීරණසඞ්ඛාතානං විඤ්ඤාණානං තථා <b>පවත්තෙ</b> පවත්තික්ඛණෙ පච්චයා හොන්ති, <b>පටිසන්ධියං</b> පටිසන්ධික්ඛණෙ <pb M=.97/> පච්චයා න හොන්ති। <b>සො ච කාමභවෙනිට්ඨරූපාදිඋපලද්ධියං</b> සො ච අපුඤ්ඤාභිසඞ්ඛාරො කාමභවෙ අනිට්ඨරූපාදිඋපලද්ධියං අමනාපරූපාදීනි ආරම්මණානි උපලද්ධියං තෙසං චතුන්නං අපුඤ්ඤජානං විඤ්ඤාණානං පච්චයො හොති। <b>හි</b> සච්චං “සො ච කාමභවෙනිට්ඨ-රූපාදිඋපලද්ධිය”න්තිආදිකං වචනං। <b>අනිට්ඨරූපාදයො</b> නාම විසයා බ්රහ්මලොකෙ <b>න විජ්ජරෙ</b> න විජ්ජන්ති।
bod:575-6:<b>තථෙවානෙඤ්ජසඞ්ඛාරො</b> න ඉඤ්ජති න ඵන්දති න චලතීති ආනෙඤ්ජං, ආනෙඤ්ජඤ්ච තං සඞ්ඛාරො චාති ආනෙඤ්ජසඞ්ඛාරො, තථා එව <b>ආනෙඤ්ජසඞ්ඛාරො</b> අරූපාවචරභූමියං චතුන්නං පාකචිත්තානං <b>පවත්තෙ</b> පවත්තික්ඛණෙ <b>පටිසන්ධියං</b> පටිසන්ධික්ඛණෙ පච්චයො හොති। <b>භවෙස්වෙතෙ</b> භවෙසු එතෙ වුත්තප්පකාරා පච්චයා වුත්තප්පකාරෙන පටිසන්ධිපවත්තීසු <b>යථා ච</b> යෙන යෙන ච පකාරෙන <pb V=1.80/> නානක්ඛණිකකම්මූපනිස්සයපච්චයෙහි පච්චයා හොන්ති, තෙන පච්චයා <b>තථා</b> තෙන තෙන පකාරෙන <b>විභාවිනා</b> විජානන්තෙන පණ්ඩිතෙන ඤෙය්යා।
bod:577:<b>එසෙව ච නයො ඤෙය්යො, යොනිආදීසු</b> යොනිගතිවිඤ්ඤාණට්ඨිතිසත්තාවාසෙසු එසෙව ච නයො භවෙසු මයා වුත්තො එව නයො පණ්ඩිතෙන ඤෙය්යො। <b>තත්රිදං</b> තත්ර භවෙසු ආදිතො පට්ඨාය වුත්තං <b>ඉදං</b> වචනං <b>මුඛමත්තනිදස්සනං</b> උපායමත්තදීපනං හොති।
bod:578-81:<b>අවිසෙසෙන පුඤ්ඤාභි-සඞ්ඛාරො ද්විභවෙසුපි</b> කාමපුඤ්ඤාභිසඞ්ඛාරවසෙන, රූපපුඤ්ඤාභිසඞ්ඛාරවසෙන ච පුඤ්ඤාභිසඞ්ඛාරො අවිසෙසෙන සමානභාවෙන ද්වීසු භවෙසු කාමරූපභවෙසු පටිසන්ධිං දත්වා <b>සො</b> සඞ්ඛාරො සබ්බපාකං <b>ජනෙති</b> නිබ්බත්තෙති। <b>තථා චතූසු විඤ්ඤෙය්යො, අණ්ඩජාදීසු යොනිසු</b> ද්විභවෙසු පුඤ්ඤාභිසඞ්ඛාරො විය තථා චතූසු අණ්ඩජාදීසු සො පුඤ්ඤාභිසඞ්ඛාරො පණ්ඩිතෙන ඤෙය්යො। “අණ්ඩජාදීසූ”ති <pb M=.98/> වචනං පදුමපච්චෙකබුද්ධානං මනුස්සත්තං සන්ධාය වුත්තං। බහුදෙවමනුස්සානං වසෙන ද්වීසු ගතීසු එව ච තථා සො පුඤ්ඤාභිසඞ්ඛාරො පණ්ඩිතෙන ඤෙය්යො। <b>තථා නානත්තකායාදි-විඤ්ඤාණානං ඨිතීසුපි</b> නානත්තකායනානත්තසඤ්ඤීනානත්තකආයඑකත්තසඤ්ඤී එකත්තකායනානත්තසඤ්ඤී එකත්තකායඑකත්තසඤ්ඤීනං වසෙන චතූසු විඤ්ඤාණට්ඨිතීසු සො පුඤ්ඤාභිසඞ්ඛාරො පණ්ඩිතෙන ඤෙය්යො। නානත්තකායනානත්තසඤ්ඤීනානත්තකායඑකත්තසඤ්ඤීඑකත්තකායනානත්තසඤ්ඤීඑකත්තකායඑකත්තසඤ්ඤීනං වසෙන <b>වුත්තප්පකාරස්මිං</b> චතුබ්බිධෙ සත්තාවාසෙ තථා සො පුඤ්ඤාභිසඞ්ඛාරො පණ්ඩිතෙන ඤෙය්යො। <b>එවං</b> ඉමිනා මයා වුත්තප්පකාරෙන පුඤ්ඤාභිසඞ්ඛාරො <b>භවාදීසු</b> භවයොනිගතිවිඤ්ඤාණට්ඨිතිසත්තාවාසෙසු යථාරහං සොළසන්නං කාමකුසලපාකානං, පඤ්චන්නං රූපපාකානඤ්චාති <b>එකවීසතිපාකානං ද්විධා</b> නානක්ඛණිකකම්මූපනිස්සයපච්චයෙන පච්චයො හොති।
bod:582-3:<b>කාමෙ අපුඤ්ඤසඞ්ඛාරො</b> කාමභවෙ අණ්ඩජජලාබුජසංසෙදජඔපපාතිකයොනිවසෙන අණ්ඩජාදීසු <b>යොනීසු</b> නිරයගතිපෙතගතිතිරච්ඡානගතිවසෙන <b>තීසු ගතීසු</b> නානත්තකායඑකත්තසඤ්ඤීවසෙන <b>එකිස්සා විඤ්ඤාණට්ඨිතියා</b> නානත්තකායඑකත්තසඤ්ඤීවසෙන ච <b>එකස්මිං පන සත්තාවාසෙ ද්විධා</b> නානක්ඛණිකකම්මූපනිස්සයපච්චයෙහි <b>පවත්තෙ</b> පවත්තික්ඛණෙ <b>පටිසන්ධියං</b> පටිසන්ධික්ඛණෙ <b>සො</b> අපුඤ්ඤාභිසඞ්ඛාරො පච්චයො හොති।
bod:584-6:<b>තථෙවානෙඤ්ජසඞ්ඛාරො</b> <pb V=1.81/> තථා එව ආනෙඤ්ජසඞ්ඛාරො, <b>එකාරූපභවෙ</b> එකස්මිං අරූපභවෙ එකිස්සා ඔපපාතිකයොනියා චෙව එකිස්සා දෙවගතියාපි ච ආකාසානඤ්චායතනභූමි විඤ්ඤාණඤ්චායතනභූමි ආකිඤ්චඤ්ඤායතනභූමිවසෙන <b>තීසු එව චිත්තට්ඨිතීසු</b> චතුන්නං අරූපභූමීනං වසෙන <b>චතුබ්බිධෙ</b> සත්තාවාසෙ චතුන්නං අරූපපාකචිත්තානං <b>ද්වෙධා</b> <pb M=.99/> නානක්ඛණිකකම්මොපනිස්සයපච්චයෙහි <b>සො</b> ආනෙඤ්ජාභිසඞ්ඛාරො පච්චයො හොති। <b>පටිසන්ධිපවත්තීනං, වසෙනෙවං භවාදීසු</b> එවං ඉමිනා මයා වුත්තප්පකාරෙන පටිසන්ධිපවත්තීනං වසෙන භවාදීසු යථා <b>යෙ</b> සඞ්ඛාරා <b>එසං</b> පාකචිත්තානං පච්චයා හොන්ති, තථා තෙ සඞ්ඛාරා එවං ඉමිනා මයා වුත්තප්පකාරෙන පණ්ඩිතෙන විජානිතබ්බා।
bod:587-90:<b>න රූපාරූපධම්මානං, සඞ්කන්ති පන විජ්ජති</b> රූපධම්මානං, චිත්තචෙතසිකසඞ්ඛාතානං නාමධම්මානඤ්ච <b>සඞ්කන්ති පන</b> සඞ්කමනං පන න විජ්ජති। <b>සඞ්කන්තිභාවෙ අසති</b> අතීතභවතො <b>ඉධ</b> ඉමස්මිං භවෙ රූපධම්මානං සඞ්කමනභාවෙ අසති පටිසන්ධිචිත්තං <b>කථං</b> කෙන පකාරෙන <b>සියා</b> භවෙය්ය? <b>නත්ථි චිත්තස්ස සඞ්කන්ති, අතීතභවතො ඉධ</b> ඉමස්මිං භවෙ චිත්තස්ස සඞ්කන්ති සඞ්කමනං නත්ථි, තතො අතීතභවතො අතීතං හෙතුං <b>විනා</b> වජ්ජෙත්වා ඉධ ඉමස්මිං භවෙ චිත්තස්ස පාතුභාවො න විජ්ජති। <b>සුලද්ධපච්චයං රූපාරූපමත්තං</b> සුට්ඨු ලද්ධපච්චයං රූපනාමමත්තං ජායති। <b>එවං</b> ඉමිනා මයා වුත්තප්පකාරෙන පච්චයං ලභිත්වා උප්පජ්ජමානං <b>රූපාරූපමත්තං</b> රූපනාමමත්තං ජායති। එවං ඉමිනා මයා වුත්තප්පකාරෙන පච්චයං ලභිත්වා උප්පජ්ජමානං රූපාරූපමත්තං <b>භවන්තරං</b> අඤ්ඤභවං පටිසන්ධිං <b>උපෙති</b> උපගච්ඡති। <b>ඉති</b> වචනං <b>සමඤ්ඤාය</b> ලොකියවොහාරෙන පවුච්චතෙ, සත්තො වා නත්ථි, සත්තො ජීවොති වෙවචනං, අත්තා වාපි න විජ්ජති।
bod:591-9:<b>තස්සිදං පාකටං කත්වා, පටිසන්ධික්කමං පන තස්ස</b> සත්තස්ස <b>ඉදං</b> පටිසන්ධික්කමං <b>සුදුබ්බුධං</b> අතිදුබ්බිජානං පාකටං කත්වා අහං දස්සයිස්සාමි, තමෙතං පටිසන්ධික්කමං <b>සාධු</b> සාධුකං නිබොධථ, <b>සාධු</b> සාධුකං මනසි කරොථ, විවිධෙසු ආරම්මණෙසු ලොභවසෙන චිත්තං අනාමෙත්වා වජිරමඤ්ජූසාය අනග්ඝමණිරතනං පක්ඛිපන්තො විය චිත්තෙ ඨපෙත්වාති අත්ථො। <b>අතීතස්මිං භවෙ තස්ස, ආසන්නමරණස්ස හි</b>ඉතො <pb M=.100/> භවතො අතීතස්මිං භවෙ ආසන්නමරණස්ස තස්ස සරීරස්මිං ආතපෙ පක්ඛිත්තං හරිතං තාලපණ්ණං විය සුස්සමානෙ සති චක්ඛුන්ද්රියාදිකෙ ඉන්ද්රියෙ නට්ඨෙ හදයවත්ථුමත්තස්මිං ඨිතෙ කායප්පසාදිකෙ විඤ්ඤාණෙ තස්මිං ඛණෙ <b>වත්ථුසන්නිස්සිතං</b> හදයවත්ථුනිස්සිතං। <b>“චිත්ත”</b>න්ති වචනං භවඞ්ගමනොද්වාරාවජ්ජනජවනං සන්ධාය වුත්තන්ති වෙදිතබ්බං। <b>පුබ්බානුසෙවිත</b>න්ති <pb V=1.82/> ඉතො කාලා පුබ්බකාලෙ තෙන පන අනුසෙවිතං අනුචිණ්ණං පුඤ්ඤං කම්මං වා අපුඤ්ඤං එව වා කම්මං කම්මනිමිත්තං ගතිනිමිත්තං වා කම්මඵලෙන ද්වාරෙසු පච්චුපට්ඨිතං ආලම්බිත්වා මනොද්වාරාවජ්ජනජවනවසෙන සෙවිතචිත්තං පවත්තති। <b>එවං</b> ඉමිනා මයා වුත්තප්පකාරෙන පවත්තමානං <b>තං විඤ්ඤාණං</b> තං ජවනචිත්තං <b>ලද්ධපච්චයං</b> ලද්ධාරම්මණපච්චයං। <b>අවිජ්ජාය පටිච්ඡන්නාදීනවෙ විසයෙ</b>ති අකුසලජවනෙ ජවිතෙ තස්ස ජවනස්ස අවිජ්ජාය අප්පටිච්ඡන්නදොසෙ තස්මිං කම්මාදිකෙ ආරම්මණෙ කුසලජවනෙ ජවිතෙ තතො චිත්තවීථිතො පුබ්බභාගෙ පවත්තාය අවිජ්ජාය පටිච්ඡන්නදොසෙ තස්මිං කම්මාදිකෙ ආරම්මණෙ। <b>තණ්හා</b>ති අකුසලජවනෙන සහජො ලොභො, අකුසලජවනෙ වා ජවිතෙ තතො වීථිචිත්තතො පුබ්බභාගෙ පවත්තො ලොභො තණ්හා। <b>නමෙතී</b>ති අඤ්ඤං ආරම්මණං අග්ගාහාපෙත්වා දළ්හග්ගාහවසෙන තං එව කම්මනිමිත්තගතිනිමිත්තසඞ්ඛාතං ආරම්මණං ගණ්හාපෙතීති අත්ථො। <b>සහජා සඞ්ඛාරා පන</b> තස්ස චිත්තස්ස <b>සහජා</b> එකතො ජාතා චෙතනා පන තස්මිං යෙවාරම්මණෙ <b>ඛිපන්ති</b> පවත්තන්ති। ඉමස්මිං පච්චුප්පන්නභවෙ එකසන්තතිවසා පවත්තාය තණ්හාය නමීයමානං <b>තං</b> විඤ්ඤාණං ඔරිමා තීරම්හා රජ්ජුකං ආලම්බිත්වා <b>මාතිකාතික්කමො</b> පුරිසො විය එතං පුරිමං නිස්සයභූතං හදයවත්ථුං <b>ජහති</b> ඡඩ්ඩෙති, චුතිචිත්තං උප්පජ්ජිත්වා නිරුජ්ඣතීති අත්ථො। <b>අපරං කම්මසම්භූතං නිස්සයං</b> අපරං අඤ්ඤකම්මතො සම්භූතං නිස්සයභූතං හදයවත්ථුං ලභිත්වා වා අලභිත්වාපි වා ආරම්මණාදීහි <pb M=.101/> පච්චයෙහි <b>තං</b> පටිසන්ධිසඞ්ඛාතං මානසං පවත්තති। “ලභිත්වා”ති වචනං කාමරූපභවං සන්ධාය වුත්තං। “අලභිත්වා”ති වචනං අරූපභවං සන්ධාය වුත්තං। <b>එත්ථ</b> එතෙසු චිත්තෙසු පුරිමං “ජහතී”ති වචනෙන වුත්තඤ්චෙව චිත්තං, චුතිචිත්තං පච්ඡිමං “ආරම්මණාදීහි පච්චයෙහි පවත්තතී”ති වචනෙන වුත්තඤ්චෙව චිත්තං පටිසන්ධිචිත්තං පණ්ඩිතෙන වෙදිතබ්බං।
bod:600-6:<b>තදෙතං</b> තං එතං පටිසන්ධිචිත්තං පුරිමා භවතො <b>ඉධ</b> ඉමස්මිං පච්ඡිමභවෙ නාපි ආගතං, කම්මාදිඤ්ච හෙතුං <b>විනා</b> වජ්ජෙත්වා පටිසන්ධිචිත්තං පාතුභූතං න චෙව තං <b>එත්ථ</b> එතස්මිං වචනෙ එතස්ස පටිසන්ධිචිත්තස්ස පුරිමා භවතො <b>ඉධ</b> ඉමස්මිං පච්චුප්පන්නභවෙ අනාගමනෙ <b>අතීතභවහෙතූහි</b> අතීතභවෙ කම්මාදිපච්චයෙහි එතස්ස පටිසන්ධිචිත්තස්ස සම්භවෙ। <b>පටිඝොසදීපමුද්දාදී, භවන්තෙත්ථ නිදස්සනා එත්ථ</b> එතස්මිං තස්ස පටිසන්ධිචිත්තස්ස අතීතභවතො අනාගමනෙ අතීතභවෙ හෙතූහි සම්භවෙ පටිඝොසදීපමුද්දාදිඅත්ථනිදස්සනා උපමා භවන්ති। <b>අඤ්ඤත්ර</b> අඤ්ඤස්මිං පටිඝොසාදීනං අත්ථානං පවත්තිට්ඨානෙ ආගන්ත්වා <b>සද්දාදිහෙතුකා</b> සද්දාදයො පච්චයා හොන්ති යථා। ඉදං වුත්තං හොති – ඉමස්මිං ඨානෙ ජනෙහි පවත්තාපිතා සද්දදීපමුද්දාදයො අත්ථා <pb V=1.83/> පබ්බතන්තරාදීසු අඤ්ඤෙසු ඨානෙසු පවත්තානං පටිඝොසදීපමුද්දාදීනං අත්ථානං හෙතුකා හොන්ති। තෙසු සද්දාදීසු පච්චයෙසු සන්තෙසු යෙ තෙ පටිඝොසාදයො හොන්ති, අසන්තෙසු න හොන්ති යථා, <b>එවමෙව ච විඤ්ඤාණං</b> අතීතභවතො පච්චුප්පන්නභවවිඤ්ඤාණවසෙන පවත්තං විඤ්ඤාණං විභාවිනා වෙදිතබ්බං। <b>සන්තානබන්ධතො</b> සන්තානබන්ධවසෙන <b>එකතා</b> අතීතභවපච්චුප්පන්නභවවිඤ්ඤාණවසෙන පවත්තස්ස විඤ්ඤාණස්ස එකීභාවො නත්ථි, <b>නානතාපි</b> තස්ස විඤ්ඤාණස්ස නානාභාවොපි පච්චෙකභාවො අපි। <b>සති සන්තානබන්ධෙ තු, එකන්තෙනෙකතා සියා</b> සන්තානබන්ධෙ සති එකන්තෙන තස්ස <pb M=.102/> විඤ්ඤාණස්ස <b>එකතා</b> එකීභාවො <b>සියා</b> භවෙය්ය, ඛීරසභාවතො පග්ඝරණසභාවතො <b>ඛීරතො</b> සම්භූතං ඝනසභාවං <b>කදාචිපි</b> කිස්මිඤ්චිපි කාලෙ න භවෙය්ය, සබ්බදා පග්ඝරණසභාවඛීරමෙව භවෙය්යාති අත්ථො। <b>අථාපි</b> අපරො නයොපි සා <b>එකන්තනානතා</b> තස්ස විඤ්ඤාණස්ස සො එකන්තනානාභාවො යදි භවෙය්ය, ඛීරසාමිකො <b>සො</b> පුග්ගලො දධිසාමි න භවෙය්ය। ඛීරකාලෙ ඛීරස්ස ඉස්සරභූතො සාමිකො පග්ඝරණසභාවං ජහිත්වා දධිස්ස උප්පජ්ජමානකාලෙ තස්ස දධිස්ස ඉස්සරො න භවෙය්ය, තතො ඛීරසාමිකො අඤ්ඤො පුග්ගලො තස්ස දධිස්ස අනිස්සරො අසාමිකො භවෙය්යාති අත්ථො। යස්මා කාරණා <b>එත්ථ</b> එතස්මිං පටිසන්ධික්කමවිනිච්ඡයෙ එකන්තඑකතාපි වා එකන්තනානතාපි වා සමයඤ්ඤුනා විඤ්ඤුනා න චෙව උපගන්තබ්බා।
bod:607-10:<b>එවං</b> ඉමිනා මයා වුත්තප්පකාරෙන <b>අසඞ්කන්තිපාතුභාවෙ</b> සඞ්කන්තිපාතුභාවරහිතෙ භවෙ සති ඉමස්මිං මනුස්සත්තභාවෙ ඛන්ධාදිසමතා අභිසම්භූතා යෙ ඛන්ධා හොන්ති, එතෙසං <b>ඉධ</b> ඉමස්මිං මනුස්සත්තභාවෙ නිරුද්ධත්තා <b>ඉධ</b> ඉමස්මිං මනුස්සත්තභාවෙ ජනෙහි කතස්ස <b>තස්ස කම්මස්ස ඵලහෙතුනො</b> ඵලස්ස පච්චයභූතස්ස <b>පරත්ථ</b> පරස්මිං ලොකෙ ආගමතො චෙව එවං <b>අඤ්ඤස්ස</b> සත්තස්ස <b>අඤ්ඤතො කම්මතො</b> හි තතො සත්තතො අඤ්ඤෙන සත්තෙන කතතො අඤ්ඤතො චෙව කම්මතො තං ඵලං <b>සියා</b> භවෙය්ය, “අඤ්ඤස්ස සත්තස්සා”ති වචනෙන තිත්ථියසත්තස්සපි කම්මං අඤ්ඤස්ස ච ඵලං දදෙය්යාති අත්ථො, <b>තස්මා</b> කාරණා එතං සබ්බං එව ච තුම්හෙහි වුත්තවිධානං න සුන්දරං। <b>එත්ථාහා</b>ති එතස්මිං ඨානෙ ඨත්වා චොදකො ආහ – නනු එවං “අසඞ්කන්තිපාතුභාවෙ භවෙ සතී”තිආදිකං වචනං නියතීති? වුච්චතෙ – <b>සන්තානෙ යං ඵලං එතං</b> එකස්මිං <pb M=.103/> සන්තානෙ පවත්තමානං යං එතං ඵලං <b>අඤ්ඤස්ස</b> සත්තස්ස න හොති, <b>අඤ්ඤතො</b> කම්මතො න ච හොති, බීජානං අභිසඞ්ඛාරො <b>එතස්සත්ථස්ස</b> “එකස්මිං සන්තානෙ”තිආදිකස්ස එතස්ස අත්ථස්ස <b>සාධකො</b> නිප්ඵාදකො හොති।
bod:611-5:<b>එකස්මිං</b> <pb V=1.84/> <b>පන සන්තානෙ, වත්තමානං ඵලං පන අඤ්ඤස්ස</b> සත්තස්සාපි වා න හොති, තං ඵලං <b>අඤ්ඤතො</b> කම්මතො න හොති। බීජානං අභිසඞ්ඛාරො <b>එතස්සත්ථස්ස</b> “එකස්මිං පන සන්තානෙ”තිආදිකස්ස එතස්ස අත්ථස්ස <b>සාධකො</b> නිප්ඵාදකො හොති, බීජානං අභිසඞ්ඛාරෙ <b>මධුආදිනා</b> වත්ථුනා ජනෙහි කතෙ තස්ස බීජස්ස සන්තානෙ <b>පඨමං ලද්ධපච්චයො</b> පඨමං ලද්ධමධුආදිපච්චයො තස්ස බීජස්ස ඵලං <b>කාලන්තරෙ</b> මධුආදිනා බීජාභිසඞ්ඛරණතො අඤ්ඤස්මිං කාලෙ මධුරො හොති। <b>හි</b> සච්චං “බීජානං අභිසඞ්ඛාරෙ”තිආදිකං වචනං। <b>තානි හි</b> තානි එව පඨමං මධුආදිනා ජනෙහි රොපිතානි <b>බීජානි</b> අභිසඞ්ඛරණතො කාලන්තරෙ මධුරභාවං ඵලම්පි වා ඵලට්ඨං වා න පාපුණන්ති। <b>එවං</b> ඉමිනා පකාරෙන <b>ඉදං</b> මයා වුත්තං “එකස්මිං පන සන්තානෙ”තිආදිකං වචනං පණ්ඩිතෙන ඤෙය්යං। <b>අපි ච</b> අපරො නයො। <b>බාලකාලෙ</b> තරුණකාලෙ තෙන තරුණෙන <b>පයුත්තෙන විජ්ජාසිප්පොසධාදිනා</b> කම්මෙනාපි තස්ස වුද්ධකාලස්මිං ඵලදානසීලෙන <b>අයං</b> “එකස්මිං පන සන්තානෙ”තිආදිකො අත්ථො පණ්ඩිතෙන දීපෙතබ්බො।
bod:616-20:චොදකො පුනාහ – <b>එවං සන්තෙපි තං කම්මං එවං</b> ඉමිනා මයා වුත්තප්පකාරෙන කම්මෙ <b>සන්තෙපි</b> සංවිජ්ජමානෙපි තං කම්මං එතස්මිංයෙව ඛණෙ විජ්ජමානම්පි වා ඵලස්ස පච්චයො හොති। <b>අථ වාවිජ්ජමානකං</b> පච්චයො න භවෙය්ය। එතස්මිංයෙව ඛණෙ අවිජ්ජමානකං කම්මං වා ඵලස්ස පච්චයො හොති। <b>සචෙ</b> යදි විජ්ජමානං ඵලස්ස පච්චයො හොති, <b>තප්පවත්තික්ඛණෙ</b> <b>පන</b> <pb M=.104/> තස්ස කම්මස්ස පවත්තික්ඛණෙ තස්ස කම්මස්ස විජ්ජමානකාලෙ පන <b>හෙතුනා</b> කම්මෙනෙව සද්ධිං පාකෙන භවිතබ්බං। <b>අථ වා</b> අපරො නයො। විජ්ජමානං <b>නිරුද්ධං</b> කම්මං විපාකස්ස පච්චයො යදි භවෙය්ය, <b>පවත්තික්ඛණතො</b> තස්ස කම්මස්ස පවත්තික්ඛණතො <b>පුබ්බෙ</b> වා කාලෙ, තස්ස කම්මස්ස පවත්තික්ඛණතො පච්ඡා වා අවිජ්ජමානකාලෙති අත්ථො। <b>නිච්චඵලං සියා</b>ති සබ්බදා කම්මපච්චයවිරහිතං ඵලං සියාති අත්ථො। ආචරියෙන වුච්චතෙ – “ලොභං, භික්ඛවෙ, පජහථ, සොතාපත්තිපටිලාභාය අහමෙව පාටිභොගො”තිආදීසු පාඨෙසු පාටිභොගො විය කම්මං දට්ඨබ්බං। සොතාපත්තිඵලං විය කම්මතො සම්භූතං ඵලං දට්ඨබ්බං। <b>කටත්තායෙව</b> ජනෙහි කටත්තායෙව තං කම්මං ඵලස්ස පච්චයො හොති, අස්ස විජ්ජමානත්තං න ච හොති, <b>තස්ස</b> අවිජ්ජමානස්ස කම්මස්ස විජ්ජමානතා වා <b>න ච</b> නෙව හොති।
bod:621:<b>අභිධම්මාවතාරොයං</b> අභිධම්මාවතාරො අයං <b>පරමත්ථප්පකාසනො</b> භූතත්ථදීපනො <b>සොතූනං</b> පුග්ගලානං <pb V=1.85/> <b>පීතිබුද්ධිවිවඩ්ඪනො</b> පණ්ඩිතෙහි විවිධෙසු ආරම්මණෙසු චිත්තං අනාමෙත්වා සක්කච්චෙන මනසිකාරෙන සොතබ්බො।
cen:ඉති අභිධම්මාවතාරටීකාය
cen:පුඤ්ඤවිපාකපච්චයනිද්දෙසවණ්ණනා නිට්ඨිතා।
cen:නවමො පරිච්ඡෙදො।
