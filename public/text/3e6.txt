cha:පඨමගාථාසඞ්ගණිකං
sub:සත්තනගරෙසු පඤ්ඤත්තසික්ඛාපදවණ්ණනා
bod:335:<b>එකංසං</b> <pb M=.187/> <pb V=.187/> <b>චීවරං කත්වා</b>ති එකස්මිං අංසකූටෙ චීවරං කත්වා; සාධුකං උත්තරාසඞ්ගං කත්වාති අත්ථො। <b>පග්ගණ්හිත්වාන අඤ්ජලි</b>න්ති දසනඛසමොධානසමුජ්ජලං අඤ්ජලිං උක්ඛිපිත්වා। <b>ආසීසමානරූපො වා</b>ති පච්චාසීසමානරූපො විය। <b>කිස්ස ත්වං ඉධ මාගතො</b>ති කෙන කාරණෙන කිමත්ථං පත්ථයමානො ත්වං ඉධ ආගතො। කො එවමාහ? සම්මාසම්බුද්ධො। කං එවමාහ? ආයස්මන්තං උපාලිං। ඉති ආයස්මා උපාලි භගවන්තං <pb P=7.1348/> උපසඞ්කමිත්වා “ද්වීසු විනයෙසූ”ති ඉමං ගාථං පුච්ඡි। අථස්ස භගවා “භද්දකො තෙ උම්මඞ්ගො”තිආදීනි වත්වා තං විස්සජ්ජෙසි। එස නයො සබ්බත්ථ। ඉති ඉමෙ සබ්බපඤ්හෙ බුද්ධකාලෙ උපාලිත්ථෙරො පුච්ඡි। භගවා බ්යාකාසි। සඞ්ගීතිකාලෙ පන මහාකස්සපත්ථෙරො පුච්ඡි। උපාලිත්ථෙරො බ්යාකාසි।
bod:තත්ථ <b>භද්දකො තෙ උම්මඞ්ගො</b>ති භද්දකා තෙ පඤ්හා; පඤ්හා හි අවිජ්ජන්ධකාරතො උම්මුජ්ජිත්වා ඨිතත්තා “උම්මඞ්ගො”ති වුච්චති। <b>තග්ඝා</b>ති කාරණත්ථෙ නිපාතො। යස්මා මං පුච්ඡසි, තස්මා තෙ අහමක්ඛිස්සන්ති අත්ථො। සම්පටිච්ඡනත්ථෙ වා, “තග්ඝා”ති හි ඉමිනා වචනං සම්පටිච්ඡිත්වා අක්ඛිස්සන්ති ආහ। “සමාදහිත්වා විසිබ්බෙන්ති, සාමිසෙන, සසිත්ථක”න්ති ඉමානි තීණියෙව සික්ඛාපදානි භග්ගෙසු පඤ්ඤත්තානි।
sub:චතුවිපත්තිවණ්ණනා
bod:336:<b>යං තං පුච්ඡිම්හා</b>ති යං ත්වං අපුච්ඡිම්හා। <b>අකිත්තයී</b>ති අභාසි। <b>නො</b>ති අම්හාකං <pb V=.188/>। <b>තං තං බ්යාකත</b>න්ති යං යං පුට්ඨං, තං තදෙව බ්යාකතං। <b>අනඤ්ඤථා</b>ති අඤ්ඤථා අකත්වා බ්යාකතං।
bod:<b>යෙ දුට්ඨුල්ලා සා සීලවිපත්තී</b>ති එත්ථ කිඤ්චාපි සීලවිපත්ති නාම පඤ්හෙ නත්ථි, අථ ඛො දුට්ඨුල්ලං විස්සජ්ජෙතුකාමතායෙතං වුත්තං। චතූසු හි විපත්තීසු දුට්ඨුල්ලං එකාය විපත්තියා සඞ්ගහිතං, අදුට්ඨුල්ලං තීහි විපත්තීහි සඞ්ගහිතං। තස්මා “යෙ දුට්ඨුල්ලා සා සීලවිපත්තී”ති වත්වා තමෙව විත්ථාරතො දස්සෙතුං “පාරාජිකං සඞ්ඝාදිසෙසො සීලවිපත්තීති වුච්චතී”ති ආහ।
bod:ඉදානි <pb M=.188/> තිස්සන්නං විපත්තීනං වසෙන අදුට්ඨුල්ලං දස්සෙතුං “ථුල්ලච්චය”න්තිආදිමාහ। තත්ථ <b>යො චායං, අක්කොසති හසාධිප්පායො</b>ති ඉදං දුබ්භාසිතස්ස වත්ථුදස්සනත්ථං වුත්තං।
bod:<b>අබ්භාචික්ඛන්තී</b>ති “තථාහං භගවතා ධම්මං දෙසිතං ආජානාමී”ති වදන්තා අබ්භාචික්ඛන්ති।
bod:<b>අයං සා ආජීවවිපත්තිසම්මතා</b>ති අයං ඡහි සික්ඛාපදෙහි සඞ්ගහිතා ආජීවවිපත්ති නාම චතුත්ථා විපත්ති සම්මතාති එත්තාවතා “අදුට්ඨුල්ල”න්ති ඉදං විස්සජ්ජිතං හොති।
bod:ඉදානි “යෙ ච යාවතතියකා”ති පඤ්හං විස්සජ්ජෙතුං “එකාදසා”තිආදිමාහ।
sub:ඡෙදනකාදිවණ්ණනා
bod:337:යස්මා පන “යෙ ච යාවතතියකා”ති අයං පඤ්හො “එකාදස යාවතතියකා”ති එවං සඞ්ඛාවසෙන විස්සජ්ජිතො, තස්මා සඞ්ඛානුසන්ධිවසෙනෙව <b>“කති ඡෙදනකානී”</b>තිආදිකෙ අඤ්ඤෙ අන්තරාපඤ්හෙ පුච්ඡි। තෙසං විස්සජ්ජනත්ථං <b>“ඡ ඡෙදනකානී”</b>තිආදි වුත්තං। තත්ථ “එකං <pb P=7.1349/> භෙදනකං, එකං උද්දාලනකං, සොදස ජානන්ති පඤ්ඤත්තා”ති ඉදමෙව අපුබ්බං। සෙසං මහාවග්ගෙ විභත්තමෙව। යං පනෙතං අපුබ්බං තත්ථ <b>එකං භෙදනක</b>න්ති සූචිඝරං। <b>එකං උද්දාලනක</b>න්ති තූලොනද්ධමඤ්චපීඨං। <b>සොදසා</b>ති සොළස। <b>ජානන්ති පඤ්ඤත්තා</b>ති “ජාන”න්ති එවං වත්වා පඤ්ඤත්තා, තෙ එවං වෙදිතබ්බා – “ජානං සඞ්ඝිකං ලාභං පරිණතං <pb V=.189/> අත්තනො පරිණාමෙය්ය, ජානං පුබ්බුපගතං භික්ඛුං අනුපඛජ්ජ නිසජ්ජං කප්පෙය්ය, ජානං සප්පාණකං උදකං තිණං වා මත්තිකං වා සිඤ්චෙය්ය වා සිඤ්චාපෙය්ය වා, ජානං භික්ඛුනිපරිපාචිතං පිණ්ඩපාතං භුඤ්ජෙය්ය, ජානං ආසාදනාපෙක්ඛො භුත්තස්මිං පාචිත්තියං, ජානං සප්පාණකං උදකං පරිභුඤ්ජෙය්ය, ජානං යථාධම්මං නිහතාධිකරණං, ජානං දුට්ඨුල්ලං ආපත්තිං පටිච්ඡාදෙය්ය, ජානං ඌනවීසතිවස්සං පුග්ගලං උපසම්පාදෙය්ය, ජානං ථෙය්යසත්ථෙන සද්ධිං, ජානං තථාවාදිනා භික්ඛුනා අකතානුධම්මෙන, ජානං තථානාසිතං සමණුද්දෙසං, ජානං සඞ්ඝිකං ලාභං පරිණතං පුග්ගලස්ස පරිණාමෙය්ය, ජානං පාරාජිකං ධම්මං අජ්ඣාපන්නං භික්ඛුනිං නෙව අත්තනා පටිචොදෙය්ය, ජානං චොරිං වජ්ඣං විදිතං අනපලොකෙත්වා, ජානං සභික්ඛුකං ආරාමං අනාපුච්ඡා පවිසෙය්යා”ති।
sub:අසාධාරණාදිවණ්ණනා
bod:338:ඉදානි <pb M=.189/> “සාධාරණං අසාධාරණ”න්ති ඉමං පුරිමපඤ්හං විස්සජ්ජෙන්තො <b>“වීසං ද්වෙ සතානී”</b>තිආදිමාහ। තත්ථ භික්ඛුනීහි අසාධාරණෙසු <b>ඡ සඞ්ඝාදිසෙසා</b>ති විස්සට්ඨි, කායසංසග්ගො, දුට්ඨුල්ලං, අත්තකාම, කුටි, විහාරොති। <b>ද්වෙ අනියතෙහි අට්ඨා</b>ති ද්වීහි අනියතෙහි සද්ධිං අට්ඨ ඉමෙ।
bod:<b>නිස්සග්ගියානි ද්වාදසා</b>ති –
gax:ධොවනඤ්ච පටිග්ගහො, කොසෙය්යසුද්ධද්වෙභාගා।
gax:ඡබ්බස්සානි නිසීදනං, ද්වෙ ලොමා පඨමො පත්තො।
gae:වස්සිකා ආරඤ්ඤකෙන චාති – ඉමෙ ද්වාදස॥
bod:<b>ද්වෙවීසති ඛුද්දකා</b>ති –
gax:සකලො භික්ඛුනීවග්ගො, පරම්පරඤ්ච භොජනං।
gax:අනතිරිත්තං අභිහටං, පණීතඤ්ච අචෙලකං।
gae:ඌනං දුට්ඨුල්ලඡාදනං॥
gax:මාතුගාමෙන <pb V=.190/> සද්ධිඤ්ච, යා ච අනික්ඛන්තරාජකෙ।
gae:සන්තං <pb P=7.1350/> භික්ඛුං අනාපුච්ඡා, විකාලෙ ගාමප්පවෙසනා॥
gax:නිසීදනෙ ච යා සික්ඛා, වස්සිකා යා ච සාටිකා।
gae:ද්වාවීසති ඉමා සික්ඛා, ඛුද්දකෙසු පකාසිතාති॥
bod:භික්ඛූහි අසාධාරණෙසුපි <b>සඞ්ඝම්හා දස නිස්සරෙ</b>ති “සඞ්ඝම්හා නිස්සාරීයතී”ති එවං විභඞ්ගෙ වුත්තා, මාතිකායං පන “නිස්සාරණීයං සඞ්ඝාදිසෙස”න්ති එවං ආගතා දස। <b>නිස්සග්ගියානි ද්වාදසා</b>ති භික්ඛුනිවිභඞ්ගෙ විභත්තානි නිස්සග්ගියානෙව। ඛුද්දකාපි තත්ථ විභත්තඛුද්දකා එව। තථා චත්තාරො පාටිදෙසනීයා, ඉති සතඤ්චෙව තිංසඤ්ච සික්ඛා විභඞ්ගෙ භික්ඛුනීනං භික්ඛූහි අසාධාරණා। සෙසං ඉමස්මිං සාධාරණාසාධාරණවිස්සජ්ජනෙ උත්තානමෙව।
bod:ඉදානි විපත්තියො ච “යෙහි සමථෙහි සම්මන්තී”ති ඉදං පඤ්හං විස්සජ්ජෙන්තො <b>අට්ඨෙව පාරාජිකා</b>තිආදිමාහ। තත්ථ <b>දුරාසදා</b>ති ඉමිනා තෙසං සප්පටිභයතං <pb M=.190/> දස්සෙති। කණ්හසප්පාදයො විය හි එතෙ දුරාසදා දුරූපගමනා දුරාසජ්ජනා, ආපජ්ජියමානා මූලච්ඡෙදාය සංවත්තන්ති। <b>තාලවත්ථුසමූපමා</b>ති සබ්බං තාලං උද්ධරිත්වා තාලස්ස වත්ථුමත්තකරණෙන සමූපමා। යථා වත්ථුමත්තකතො තාලො න පුන පාකතිකො හොති, එවං න පුන පාකතිකා හොන්ති।
bod:එවං සාධාරණං උපමං දස්සෙත්වා පුන එකෙකස්ස වුත්තං උපමං දස්සෙන්තො <b>පණ්ඩුපලාසො</b>තිආදිමාහ। <b>අවිරුළ්හී භවන්ති තෙ</b>ති යථා එතෙ පණ්ඩුපලාසාදයො පුනහරිතාදිභාවෙන අවිරුළ්හිධම්මා හොන්ති; එවං පාරාජිකාපි පුන පකතිසීලාභාවෙන අවිරුළ්හිධම්මා හොන්තීති අත්ථො। එත්තාවතා “විපත්තියො ච යෙහි සමථෙහි සම්මන්තී”ති එත්ථ ඉමා තාව අට්ඨ පාරාජිකවිපත්තියො කෙහිචි සමථෙහි න සම්මන්තීති එවං දස්සිතං හොති। යා පන විපත්තියො සම්මන්ති, තා දස්සෙතුං <b>තෙවීසති සඞ්ඝාදිසෙසා</b>තිආදි වුත්තං। තත්ථ <b>තීහි සමථෙහී</b>ති සබ්බසඞ්ගාහිකවචනමෙතං। සඞ්ඝාදිසෙසා හි ද්වීහි සමථෙහි සම්මන්ති, න තිණවත්ථාරකෙන। සෙසා තීහිපි සම්මන්ති।
bod:<b>ද්වෙ උපොසථා ද්වෙ පවාරණා</b>ති ඉදං භික්ඛූනඤ්ච භික්ඛුනීනඤ්ච වසෙන වුත්තං। විභත්තිමත්තදස්සනෙනෙව <pb V=.191/> චෙතං වුත්තං, න සමථෙහි වූපසමනවසෙන। භික්ඛුඋපොසථො, භික්ඛුනිඋපොසථො, භික්ඛුපවාරණා, භික්ඛුනිපවාරණාති ඉමාපි හි චතස්සො විභත්තියො <pb P=7.1351/>; විභජනානීති අත්ථො। <b>චත්තාරි කම්මානී</b>ති අධම්මෙනවග්ගාදීනි උපොසථකම්මානි। <b>පඤ්චෙව උද්දෙසා චතුරො භවන්ති අනඤ්ඤථා</b>ති භික්ඛූනං පඤ්ච උද්දෙසා භික්ඛුනීනං චතුරො භවන්ති, අඤ්ඤථා න භවන්ති; ඉමා අපරාපි විභත්තියො। <b>ආපත්තික්ඛන්ධා ච භවන්ති සත්ත, අධිකරණානි චත්තාරී</b>ති ඉමා පන විභත්තියො සමථෙහි සම්මන්ති, තස්මා <b>සත්තහි සමථෙහී</b>තිආදිමාහ। අථ වා “ද්වෙ උපොසථා ද්වෙ පවාරණා චත්තාරි කම්මානි පඤ්චෙව උද්දෙසා චතුරො භවන්ති, අනඤ්ඤථා”ති ඉමාපි චතස්සො විභත්තියො නිස්සාය “නස්සන්තෙතෙ විනස්සන්තෙතෙ”තිආදිනා නයෙන යා ආපත්තියො ආපජ්ජන්ති, තා යස්මා වුත්තප්පකාරෙහෙව සමථෙහි සම්මන්ති, තස්මා තංමූලකානං ආපත්තීනං සමථදස්සනත්ථම්පි තා විභත්තියො වුත්තාති වෙදිතබ්බා। <b>කිච්චං එකෙනා</b>ති කිච්චාධිකරණං එකෙන සමථෙන සම්මති।
sub:පාරාජිකාදිආපත්තිවණ්ණනා
bod:339:එවං <pb M=.191/> පුච්ඡානුක්කමෙන සබ්බපඤ්හෙ විස්සජ්ජෙත්වා ඉදානි “ආපත්තික්ඛන්ධා ච භවන්ති සත්තා”ති එත්ථ සඞ්ගහිතආපත්තික්ඛන්ධානං පච්චෙකං නිබ්බචනමත්තං දස්සෙන්තො <b>පාරාජික</b>න්තිආදිමාහ। තත්ථ <b>පාරාජික</b>න්ති ගාථාය අයමත්ථො – යදිදං පුග්ගලාපත්තිසික්ඛාපදපාරාජිකෙසු <b>ආපත්තිපාරාජිකං</b> නාම වුත්තං, තං ආපජ්ජන්තො පුග්ගලො යස්මා පරාජිතො පරාජයමාපන්නො සද්ධම්මා චුතො පරද්ධො භට්ඨො නිරඞ්කතො ච හොති, අනිහතෙ තස්මිං පුග්ගලෙ පුන උපොසථප්පවාරණාදිභෙදො සංවාසො නත්ථි। <b>තෙනෙතං ඉති වුච්චතී</b>ති තෙන කාරණෙන එතං ආපත්තිපාරාජිකන්ති වුච්චති। අයඤ්හෙත්ථ සඞ්ඛෙපත්ථො – යස්මා පරාජිතො හොති තෙන, තස්මා එතං පාරාජිකන්ති වුච්චති।
bod:දුතියගාථායපි බ්යඤ්ජනං අනාදියිත්වා අත්ථමත්තමෙව දස්සෙතුං <b>සඞ්ඝොව දෙති පරිවාස</b>න්තිආදි වුත්තං। අයං පනෙත්ථ අත්ථො – ඉමං ආපත්තිං ආපජ්ජිත්වා වුට්ඨාතුකාමස්ස යං තං ආපත්තිවුට්ඨානං තස්ස ආදිම්හි චෙව පරිවාසදානත්ථාය ආදිතො සෙසෙ මජ්ඣෙ මානත්තදානත්ථාය මූලායපටිකස්සනෙන වා සහ මානත්තදානත්ථාය, අවසානෙ අබ්භානත්ථාය ච සඞ්ඝො ඉච්ඡිතබ්බො, න <pb V=.192/> හෙත්ථ එකම්පි කම්මං විනා සඞ්ඝෙන සක්කා කාතුන්ති සඞ්ඝො, ආදිම්හි චෙව සෙසෙ ච ඉච්ඡිතබ්බො අස්සාති <b>සඞ්ඝාදිසෙසො</b>।
bod:තතියගාථාය <b>අනියතො න නියතො</b>ති යස්මා න නියතො, තස්මා අනියතො අයමාපත්තික්ඛන්ධොති අත්ථො। කිං කාරණා න නියතොති? <b>අනෙකංසිකතං</b> <pb P=7.1352/> <b>පදං,</b> යස්මා ඉදං සික්ඛාපදං අනෙකංසෙන කතන්ති අත්ථො। කථං අනෙකංසෙන? <b>තිණ්ණමඤ්ඤතරං ඨානං,</b> තිණ්ණං ධම්මානං අඤ්ඤතරෙන කාරෙතබ්බොති හි තත්ථ වුත්තං, තස්මා “අනියතො”ති පවුච්චති, සො ආපත්තික්ඛන්ධො අනියතොති වුච්චති। යථා ච තිණ්ණං අඤ්ඤතරං ඨානං, එවං ද්වින්නං ධම්මානං අඤ්ඤතරං ඨානං යත්ථ වුත්තං, සොපි අනියතො එව।
bod:චතුත්ථගාථාය <b>අච්චයො තෙන සමො නත්ථී</b>ති දෙසනාගාමිනීසු අච්චයෙසු තෙන සමො ථූලො අච්චයො නත්ථි, තෙනෙතං ඉති වුච්චති; ථූලත්තා අච්චයස්ස එතං <b>ථුල්ලච්චය</b>න්ති වුච්චතීති අත්ථො।
bod:පඤ්චමගාථාය <pb M=.192/> <b>නිස්සජ්ජිත්වාන දෙසෙති තෙනෙත</b>න්ති නිස්සජ්ජිත්වා දෙසෙතබ්බතො <b>නිස්සග්ගිය</b>න්ති වුච්චතීති අත්ථො।
bod:ඡට්ඨගාථාය <b>පාතෙති කුසලං ධම්ම</b>න්ති සඤ්චිච්ච ආපජ්ජන්තස්ස කුසලධම්මසඞ්ඛාතං කුසලචිත්තං පාතෙති, තස්මා පාතෙති චිත්තන්ති <b>පාචිත්තියං</b>। යං පන චිත්තං පාතෙති, තං යස්මා අරියමග්ගං අපරජ්ඣති, චිත්තසම්මොහකාරණඤ්ච හොති, තස්මා “අරියමග්ගං අපරජ්ඣති, චිත්තසම්මොහනට්ඨාන”න්ති ච වුත්තං।
bod:පාටිදෙසනීයගාථාසු “ගාරය්හං ආවුසො ධම්මං ආපජ්ජි”න්ති වුත්තගාරය්හභාවකාරණදස්සනත්ථමෙව <b>භික්ඛු අඤ්ඤාතකො සන්තො</b>තිආදි වුත්තං। පටිදෙසෙතබ්බතො පන සා ආපත්ති <b>පාටිදෙසනීයා</b>ති වුච්චති।
bod:දුක්කටගාථාය <b>අපරද්ධං විරද්ධඤ්ච ඛලිත</b>න්ති සබ්බමෙතං “යඤ්ච දුක්කට”න්ති එත්ථ වුත්තස්ස දුක්කටස්ස පරියායවචනං। යඤ්හි දුට්ඨු කතං විරූපං වා කතං, තං <b>දුක්කටං</b>। තං පනෙතං යථා සත්ථාරා වුත්තං; එවං අකතත්තා <b>අපරද්ධං,</b> කුසලං විරජ්ඣිත්වා පවත්තත්තා <b>විරද්ධං,</b> අරියවත්තපටිපදං අනාරුළ්හත්තා <pb V=.193/> <b>ඛලිතං</b>। යං <b>මනුස්සො කරෙ</b>ති ඉදං පනස්ස ඔපම්මනිදස්සනං। තස්සත්ථො – යථා හි යං ලොකෙ මනුස්සො ආවි වා යදි වා රහො පාපං කරොති, තං දුක්කටන්ති පවෙදෙන්ති; එවමිදම්පි බුද්ධප්පටිකුට්ඨෙන ලාමකභාවෙන පාපං, තස්මා දුක්කටන්ති වෙදිතබ්බං।
bod:දුබ්භාසිතගාථාය <b>දුබ්භාසිතං දුරාභට්ඨ</b>න්ති දුට්ඨු ආභට්ඨං භාසිතං ලපිතන්ති <b>දුරාභට්ඨං</b>। යං දුරාභට්ඨං, තං <b>දුබ්භාසිත</b>න්ති අත්ථො। කිඤ්ච භිය්යො? <b>සංකිලිට්ඨඤ්ච යං පදං,</b> සංකිලිට්ඨං යස්මා තං පදං හොතීති අත්ථො। තථා <b>යඤ්ච විඤ්ඤූ ගරහන්ති,</b> යස්මා ච නං <pb P=7.1353/> විඤ්ඤූ ගරහන්තීති අත්ථො। <b>තෙනෙතං ඉති වුච්චතී</b>ති තෙන සංකිලිට්ඨභාවෙන ච විඤ්ඤුගරහනෙනාපි ච එතං ඉති වුච්චති; “දුබ්භාසිත”න්ති එවං වුච්චතීති අත්ථො।
bod:සෙඛියගාථාය “ආදි චෙතං චරණඤ්චා”තිආදිනා නයෙන සෙඛස්ස සන්තකභාවං දීපෙති। තස්මා සෙඛස්ස ඉදං <b>සෙඛිය</b>න්ති අයමෙත්ථ සඞ්ඛෙපත්ථො। ඉදං “ගරුකලහුකඤ්චාපී”තිආදිපඤ්හෙහි අසඞ්ගහිතස්ස “හන්ද වාක්යං සුණොම තෙ”ති ඉමිනා පන ආයාචනවචනෙන සඞ්ගහිතස්ස අත්ථස්ස දීපනත්ථං වුත්තන්ති වෙදිතබ්බං।
bod:ඡන්නමතිවස්සතීතිආදිම්හිපි <pb M=.193/> එසෙව නයො। තත්ථ <b>ඡන්නමතිවස්සතී</b>ති ගෙහං තාව තිණාදීහි අච්ඡන්නං අතිවස්සති। ඉදං පන ආපත්තිසඞ්ඛාතං ගෙහං ඡන්නං අතිවස්සති; මූලාපත්තිඤ්හි ඡාදෙන්තො අඤ්ඤං නවං ආපත්තිං ආපජ්ජති। <b>විවටං නාතිවස්සතී</b>ති ගෙහං තාව අවිවටං සුච්ඡන්නං නාතිවස්සති। ඉදං පන ආපත්තිසඞ්ඛාතං ගෙහං විවටං නාතිවස්සති; මූලාපත්තිඤ්හි විවරන්තො දෙසනාගාමිනිං දෙසෙත්වා වුට්ඨානගාමිනිතො වුට්ඨහිත්වා සුද්ධන්තෙ පතිට්ඨාති। ආයතිං සංවරන්තො අඤ්ඤං ආපත්තිං නාපජ්ජති। <b>තස්මා ඡන්නං විවරෙථා</b>ති තෙන කාරණෙන දෙසනාගාමිනිං දෙසෙන්තො වුට්ඨානගාමිනිතො ච වුට්ඨහන්තො ඡන්නං විවරෙථ। <b>එවං තං නාතිවස්සතී</b>ති එවඤ්චෙතං විවටං නාතිවස්සතීති අත්ථො।
bod:<b>ගති මිගානං පවන</b>න්ති අජ්ඣොකාසෙ බ්යග්ඝාදීහි පරිපාතියමානානං මිගානං පවනං රුක්ඛාදිගහනං අරඤ්ඤං ගති පටිසරණං හොති, තං පත්වා තෙ අස්සාසන්ති। එතෙනෙව නයෙන <b>ආකාසො පක්ඛීනං ගති</b>। අවස්සං උපගමනට්ඨෙන පන <b>විභවො ගති ධම්මානං,</b> සබ්බෙසම්පි සඞ්ඛතධම්මානං විනාසොව තෙසං ගති। න හි තෙ විනාසං අගච්ඡන්තා ඨාතුං සක්කොන්ති। සුචිරම්පි <pb V=.194/> ඨත්වා පන <b>නිබ්බානං අරහතො ගති,</b> ඛීණාසවස්ස අරහතො අනුපාදිසෙසනිබ්බානධාතු එකංසෙන ගතීති අත්ථො।
cen:පඨමගාථාසඞ්ගණිකවණ්ණනා නිට්ඨිතා।
