cha:අට්ඨතිංසතිම පරිච්ඡෙද
sub:දසරාජකො
gax:1:මහානාම <pb M=.246/> සුතො ආසි, දමිළී කුච්ඡිසම්භවො।
gae:සොත්ථිසෙනො, තථාසඞ්ඝො-ධීතා චා’සි මහෙසියා॥
gax:2:සොත්ථිසෙනො තදා රජ්ජං, පත්වා සඞ්ඝයනාසිතො।
gae:තස්මිංයෙව දිනෙ භෙරිං, චරාපෙත්වා තදා තු සා॥
gax:3:අත්තනො සාමිකස්සදා, ඡත්තග්ගාහකජන්තුනො।
gae:ඡත්තග්ගාහකවාපිං සො, කත්වා සංවච්ඡරෙ මතො॥
gax:4:අථ මච්චො මහාපඤ්ඤො, සහායො තස්ස තං මතං।
gae:අන්තොවත්ථුම්හි ඣාපෙත්වා, වීහිචොරං මහාබලං॥
gax:5:රජ්ජයොග්ගොති චින්තෙත්වා, කත්වා තං භූපතිං රහො।
gae:අන්තොයෙව නිවාසෙත්වා, රාජා රොගාතුරො ඉති॥
gax:6:යසං රජ්ජං විචාරෙසි, ඡණෙ පත්තෙ මහාජනා।
gae:රාජා චෙ අත්ථි අම්හෙහි, සද්ධිං මෙතූති ඝොසයුං॥
gax:7:තං සුත්වා නරපාලො සො, සබ්බලඞ්කාරමණ්ඩිතො।
gae:සමානංතෙ මහානාගෙ, නෙසයොග්ගා මමා’තිසො॥
gax:8:දාට්ඨාධාතුඝරඨානෙ, සුවා නාගං සමාදිසි।
gae:රඤ්ඤො ආණාති වුත්තෙ සො, අගා ආරුය්හ තං පුරං॥
gax:9:කත්වා පදක්ඛිණං ගන්ත්වා, පාචිනද්වාරතො බහි।
gae:පඨමෙ චෙතියඨානෙ, ධාතුනාගං සමප්පයි॥
gax:10:මහාචෙතිත්තයෙ හත්ථි-පාකාරෙ’කාසි තොරණං।
gae:මිත්තසෙනො බහුං පුඤ්ඤං, කත්වා වස්සෙන සො චුතො॥
gax:11:මිත්තසෙනං රණෙ හන්ත්වා, දමිළො පණ්ඩුනාමකො।
gae:ආගතො පරතීරම්හා, ලඞ්කාරජ්ජමකාරයි॥
gax:12:ජනා කුලීනා සබ්බෙපි, රොහණං සමුපාගතා।
gae:ඔරගඞ්ගාය ඉස්සෙරං, දමිළා එව කප්පයුං॥
gax:13:යෙ <pb M=.247/> සුභස්ස බලට්ඨස්ස, භීතාමොරියවංසජා।
gae:බලායිත්වා නරාවාසං, කප්පයිංසු තහිං තහිං॥
gax:14:තෙසමඤ්ඤතමො නන්දි-වාපි ගාමෙ කුටිම්බකො।
gae:ධාතුසෙනව්හයො ආසි, දාඨානාමො ච තං සුතො॥
gax:15:ගාමෙ අම්බිලයාගුම්හි, වසං පුත්තෙ දුවෙ ලභි।
gae:ධාතුසෙනං සිලාතිස්ස-බොධිංච සම්පජාතිකෙ॥
gax:16:මාතුසො දරියො තෙසං, සද්ධො පබ්බජ්ජ වත්තති।
gae:දීඝසන්දකතාවාසෙ, ධාතුසෙනාපි මාණවො॥
gax:17:සන්තිකෙ තස්ස පබ්බජ්ජ-රුක්ඛමූලම්හි එකදා।
gae:සජ්ඣායති පවිස්සිත්ථ, මෙඝො නාගොතුපස්සිය॥
gax:18:පරික්ඛිපිත්වා භොගෙහි, ඡාදයිත්වා ඵණෙන ච।
gae:පොත්ථකඤ්ච කුමාරඤ්ච, රක්ඛිතං පස්සි මාතුලො॥
gax:19:සීසෙ ආකිරි සඞ්කාරං, තස්ස රුට්ඨො පරොයති।
gae:තස්මිං චිත්තං න දූසෙසි, තම්පි දිස්වාන මාතුලො॥
gax:20:උත්තමො වත’යං සත්තො, රාජා හෙස්සති නිච්ඡයං।
gae:රක්ඛිතබ්බො’ති ආදාය, තං විහාරමුපාගතො॥
gax:21:ගොණිසාදි විහාරෙ’යං, කත්තබ්බො නීතිමා ඉති।
gae:සික්ඛාපෙසි කුමාරං තං, පණ්ඩුකො තං විජානිය॥
gax:22:ගණ්හථෙතන්තිපෙසෙසි, සෙවකෙ තස්සාරත්තියං।
gae:දිස්වාන සුපිනං ථෙරො, නීහරිත්ථ කුමාරකං॥
gax:23:තස්මිං නික්ඛන්තමත්තම්හි, සෙවකං පරිවාරිය।
gae:පරිවෙණෙ න පස්සිංසු, තතො නික්ඛම්ම තෙ උභො॥
gax:24:දක්ඛිණස්මිං දිසාභාගෙ, ගොණ නාමං මහානදිං।
gae:පත්වා සම්පුණ්ණමට්ඨංසු, ගන්තුකාමාපි වෙගසා॥
gax:25:යථා නදියං වාරෙති, අම්හෙ තං ත්වම්පි වාරය।
gae:වාපිංගහෙත්වා එත්ථෙ’ති, වත්වා ථෙරො තදා නදිං॥
gax:26:ඔතරිත්ථකුමාරෙන, සද්ධිං දිස්වාන තෙ උභො।
gae:නාගරාජා තදා එකො, පිට්ඨිං පාදාසි තෙන සො॥
gax:27:උත්තරිත්වා කුමාරං තං, නෙත්වා පච්චන්තමාවසං।
gae:ලද්ධා ඛීරොදනං සුත්වා, සෙසං පත්තෙන තස්ස’දා॥
gax:28:චිත්තකාරෙන <pb M=.248/> ථෙරම්හි, භත්තං පක්ඛිප්ප භූමියං।
gae:භුඤ්ජි ථෙරොපි තං ජානි, භුඤ්ජ තෙ යං මහිං ඉති॥
gax:29:පණ්ඩුරාජාපි කත්වාන, රජ්ජං වස්සම්හි පඤ්චමෙ।
gae:චුතො පුත්තො පිපාරින්දො, තතියො තස්ස භාතුකො॥
gax:30:කණිට්ඨො ඛුද්දපාරින්දො, කුබ්බං රජ්ජං මහාමහිං।
gae:ධාතුසෙනානුගෙ සබ්බෙ, විහෙඨෙසි මහාජනෙ॥
gax:31:සඞ්ගහෙත්වා ජනෙ සාධු-සෙනො යුජ්ජිත්ථ රාජිනා।
gae:සො සොළසහි වස්සෙහි, පුඤ්ඤපාපකරොමතො॥
gax:32:නිරිතරො තතො ආසි, රාජාමාසද්වයෙන තං।
gae:ධාතුසෙනො විනාසෙසි, තෙන කත්වා මහාහවං॥
gax:33:හතෙ තස්මිං මහීපාලෙ, දාඨියො දමිළො තතො।
gae:රාජා වස්සත්ථ යෙ හුත්වා, ධාතුසෙනහතොතතො॥
gax:34:පිට්ඨියො දමිළො සත්ත-මාසෙන නිධනං ගතො।
gae:ධාතුසෙනෙන යුජ්ඣිත්වා, වංසො පච්ඡිජ්ජි දාමිළො॥
gax:35:අථා’සි රාජාලඞ්කායං, ධාතුසෙනො ඉරාධිපො।
gae:භාතරා සහ දීපම්හි, දමිළෙ දීපඝාතකෙ॥
gax:36:උපායෙහි අනෙකෙයි, එකවීසප්පමාණකෙ।
gae:ඛන්ධවාරෙ නිවෙසෙත්වා, කත්වා යුද්ධමසෙසතො॥
gax:37:සොධෙත්වා මෙදිනිං සාධු, කත්වා ච සුඛිතංජනං।
gae:සාසනඤ්ච යථාඨානෙ, ඨපෙසි පරනාසිතං॥
gax:38:දමිළෙ යෙ’නුවත්තිංසු, කුලීනා කුලගාමවා।
gae:තෙ මං වා සාසනං වා නො, රක්ඛිංසූ’ති පකුප්පිය॥
gax:39:තෙසං ගාමෙ ගහෙත්වාන, ගාමෙ ස්වාකාසිරක්ඛකෙ।
gae:රොහණා’ගම්ම තෙ සබ්බෙ, කුලීනා තමුපට්ඨහුං॥
gax:40:තෙසං සක්කාරසම්මානං, යථායොගමකාසි සො।
gae:අමච්චෙ අත්තනො දුක්ඛ-සහායෙචා’භි තොසයි॥
gax:41:බන්ධාපෙත්වා මහාගඞ්ගං, කෙදාරෙ’කා ථිරොදකෙ।
gae:මහාපාළම්හි භික්ඛූනං, සාලිභත්තඤ්ච දාපයි॥
gax:42:පඞ්ගුරොගා තුරට්ටානං, සාලායොකාසි බුද්ධිමා।
gae:කාළවාපිංච ගණ්හිත්වා, බන්ධි ගොණං මහානදිං॥
gax:43:මහාවිහාරං <pb M=.249/> කත්වාන, පන්තියුත්තමනාකුලං।
gae:තථා බොධිඝරඤ්චෙව, දස්සනෙය්ය මකාරයි॥
gax:44:භික්ඛවො පරිතොසෙත්වා, පච්චයෙහි චතූහිපි।
gae:ධම්මාසොකො’ව සොකාසි, සඞ්ගහං පිටකත්තයෙ॥
gax:45:අට්ඨාරසවිහාරෙ ච, ථෙරියාන මකාරයි।
gae:සම්පන්නභොගෙ දීපම්හි, අට්ඨාරස ච වාපියො॥
gax:46:කාළවාපී විහාරො ච, කොටිපස්සාවනාමකො।
gae:දක්ඛිණ ගිරිනාමො ච, විහාරො වඩ්ඪමානකො॥
gax:47:පණ්ණවල්ලකභූතො ච, භල්ලාතකසනාමකො।
gae:පාසාණසින්නෙ දෙසම්හි, ධාතුසෙනො ච පබ්බතො॥
gax:48:මං ගනො ථූපවිට්ඨි ච, ධාතුසෙනොපි උත්තරෙ।
gae:පාචින කම්බවිට්ඨි ච, තථා අන්තරමෙ ගිරි॥
gax:49:අන්තාළි ධාතුසෙනො ච, කස්සපිට්ඨික පුබ්බකො।
gae:රොහණෙදායගාමො ච, සාලවාණො විභීසනො॥
gax:50:විහාරො භල්ලිවාණො ච, අට්ඨාරසනරුත්තමො।
gae:පාදූලකං හම්බලට්ඨි, මහාදත්ථාදිවාපි යො॥
gax:51:ඛුද්දකෙ ච විහාරෙසො, අට්ඨාරසනරුත්තමො।
gae:වාපීයො ච තථාකත්වා, තෙසමෙව තු දාපයි॥
gax:52:පඤ්චවීසති හත්ථඤ්ච, මයූරපරිවෙණකං।
gae:හරිත්වා’කාසිපාසාද-මෙකවීසති හත්ථකං॥
gax:53:කුමාරසෙනස්ස’පෙත්වා, පුබ්බභොගං විසොධයි।
gae:කාළවාපිම්මිභාගද්ධං, ඛෙත්තානඤ්ච සතද්වයං॥
gax:54:ලොහ පාසදකෙ ජිණ්ණෙ, නවකම්මමකාරයි।
gae:මහාථූපෙසු ඡත්තානි, තීසු ජිණ්ණානි කාරයි॥
gax:55:දෙවානංපියතිස්සෙන, කතං බොධිමහං විය।
gae:සින්හානපූජං බොධිස්ස, වරබොධිස්ස කාරයි॥
gax:56:ධාවනා ලොභනාවායො, තත්ථ පූජෙසි සොළස।
gae:අලඞ්කාරං මුනින්දස්ස, අභිසෙකඤ්ච කාරයි॥
gax:57:මහාබොධි පතිට්ඨානා, ඔරං ලඞ්කාය භූමිපා।
gae:යාව ද්වාදසමං වස්සං, බොධිපූජමකාරයුං॥
gax:58:මහාමහින්දත්ථෙරස්ස <pb M=.250/>, කාරෙත්වා පටිබිම්බකං।
gae:ථෙරස්සා’ලාහනං නෙත්වා, කාතුං පූජං මහාරහං॥
gax:59:දත්වා සහස්සං දීපෙතුං, දීපවංසං සමාදිසි।
gae:ඨිතානං තත්ථ භික්ඛූනං, දාතුඤ්චාණාපයිගුළං॥
gax:60:භික්ඛුස්ස අත්තනො සීසෙ, සඞ්කාරොකිරණං සරං।
gae:ලාභං නාදාසි වුත්ථස්ස, පරිවෙණස්ස අත්තනො॥
gax:61:ඵාතිකම්මං බහුං’කාසි, විහාරෙ අභයුත්තරෙ।
gae:සිලාසත්ථුස්ස කාරෙසි, මන්දිරඤ්ච සමණ්ඩපං॥
gax:62:බුද්ධ දාසකතෙනෙත්තෙ, නට්ඨෙ’නග්ඝමණි ද්වයං।
gae:අකාසි නෙත්තං සත්ථුස්ස, රංසි චූළාමණිංතථා॥
gax:63:මණිහි ඝනනීලෙහි, කෙසා වත්තං සුමුත්තමං।
gae:හෙමපට්ටං තථෙවුණ්ණ-ලොමං සොවණ්ණ චීවරං॥
gax:64:පාදජාලං සුවණ්ණස්ස, පදුමං දීපමුත්තමං।
gae:නානාරාගම්බරං තත්ථ, පූජයිත්ථ අසංඛියං॥
gax:65:අකාසි පටිමා ගෙහෙ, බහුමඞ්ගලචෙතියෙ।
gae:බොධිසත්තෙ තථා’කාසි, කාළසෙලස්ස සත්ථුනො॥
gax:66:උපසුම්භව්හයස්සාපි, ලොකනාථස්ස කාරයි।
gae:රංසීචූළාමණිඤ්චෙව, අභිසෙකව්හයස්ස ච॥
gax:67:බුද්ධබිම්බස්ස කාරෙසි, පුබ්බෙ වුත්තං පිළන්ධනං।
gae:වාමපස්සම්හි බොධිස්ස, බොධිසත්තඝරං තථා॥
gax:68:මෙත්තෙය්යස්ස ච කාරෙසි, සබ්බං රාජපිළන්ධනං।
gae:සමන්තා යොජනෙ තස්ස, තදා රක්ඛඤ්ච යොජයි॥
gax:69:කාරාපෙසි විහාරෙසු, ධාතුරාජව්හපන්තියො।
gae:තථා සතසහස්සෙන, මහාබොධිඝරං වරං॥
gax:70:ථූපාරමම්හි ථූපස්ස, පූජං ජිණ්ණවිසොධනං।
gae:දාඨා ධාතුඝරෙචාපි, ජිණ්ණස්ස පටිසඞ්ඛරං॥
gax:71:දාඨාධාතුකරුණ්ඩඤ්ච, රංසිඤ්ච ඝනකොට්ටිමං।
gae:මහග්ඝමනිසංකිණ්ණං, සුවණ්ණ පදුමානි ච॥
gax:72:දාඨාධාතුම්හි පූජෙසි, පූජාචාකා අසඞ්ඛියා।
gae:චීවරාදීනි දාපෙසි, භික්ඛූනං දීපවාසිනං॥
gax:73:කාරාපෙත්වා <pb M=.251/> විහාරෙසු, නවකම්මං තහිං තහිං।
gae:පාකාරෙ ච ඝරෙත්වා’කා, සුධාකම්මං මනොහරං॥
gax:74:මහාචෙතිත්තයෙ කත්වා, සුධාකම්මං මහාරහං।
gae:සුවණ්ණඡත්තං කාරෙසි, තථා වජිරචුම්බටං॥
gax:75:මහාවිහාරෙ පාපෙන, මහාසෙනෙන නාසිතෙ।
gae:වසිසුං ධම්මරුචිකා, භික්ඛූ චෙතියපබ්බතෙ॥
gax:76:කත්වා අම්බත්ථලං ථෙර-වාදානං දාතු කාමකො।
gae:යාචිතො තෙහි තෙසං’ව, අදාසි ධරණී පති॥
gax:77:දාතු පඨානනාවඤ්ච, කාරෙත්වා කංසලොහජං।
gae:දානවට්ටං පවත්තෙසි, අම්බණෙභි ද්විපඤ්චහි॥
gax:78:අන්තො බහි ච කාරෙත්වා, නගරස්ස ජිනාලයෙ।
gae:පටිමායො ච පූජෙසි, ධම්මාසොකසමො’සමො॥
gax:79:තස්ස පුඤ්ඤානි සබ්බානි, වත්ථු පටිපදං නරො।
gae:කො හි නාම සමත්ථොති, මුඛමත්තං නිදස්සිතං॥
gax:80:තස්ස පුත්තදුවෙ ආසුං, කස්සපො භින්නමාතිකො।
gae:සමානමාතිකො චෙව, මොග්ගල්ලානො මහබ්බලො॥
gax:81:තථා පාණසමා එකා, දුහිතා ච මනොරමා।
gae:භාගිනෙය්යස්ස පාදාසි, සෙනාපච්චඤ්ච තඤ්ච සො॥
gax:82:විනා දොසෙන තාළෙසි, කසායූරුසු සො’පිතං।
gae:රාජා දිස්වාන දුහිතු-වත්ථං ලොහිතමක්ඛිතං॥
gax:83:ඤත්වා තං මාතරං තස්ස, නග්ගං ඣපෙසි කුජ්ඣිය।
gae:තතොප්පභුතිසො බද්ධ-වෙරො සඞ්ගම්ම කස්සපං॥
gax:84:රජ්ජෙ නෙතං පලොභෙත්වා, භින්දිත්වා පිතුඅන්තරෙ।
gae:සඞ්ගහෙත්වා ජනං ජව-ගාහං ගාහාපයී පතිං॥
gax:85:උස්සාපෙසි තතො ඡත්තං, කස්සපො පිතුපක්ඛියෙ।
gae:විනාසෙත්වා ජනෙ ලද්ධ-සබ්බපාපසහායකො॥
gax:86:මොග්ගල්ලානො තතො තෙන,
gax:කාතුකාමො මහාහවං।
gax:අලද්ධ බලතාය’ගා,
gae:ජම්බුදීප බලත්ථිකො॥
gax:87:මහාරජ්ජ <pb M=.252/> විනාසෙන, වියොගෙන ච සූනුනො।
gae:බද්ධනාගාරවාසෙන, දුක්ඛිතම්පි දුරාධිපං॥
gax:88:දුක්ඛාපෙතුමපඤ්ඤොසො, ආහ කස්සපරාජකං।
gae:නිධි රාජකුලෙරාජ-ගුත්ත තෙ පිතරා ඉති॥
gax:89:නෙ’ති ගුත්තෙ න ජානාසි, චිත්තමෙතස්ස භූමිප।
gae:මොග්ගල්ලානස්ස කාපෙති, නිධිංසොති තදබ්රූවි॥
gax:90:සුත්වා තං කුපිතො දූතෙ, පාහෙසී පිතුසන්තිකං।
gae:ආචික්ඛතු නිධිඨාන-මිති වත්වා නරාධමො॥
gax:91:මාරෙතු අම්හෙ පාපස්ස, තස්සුපායො’ති චින්තිය।
gae:තුණ්හී අහොසි තෙ ගන්ත්වා, රාජකස්ස නිවෙදයුං॥
gax:92:තතො’තීව පකුප්පිත්වා, පෙසයිත්ථ පුනප්පුනං।
gae:සාධු දිස්වා සහායම්මෙ, න්හත්වාන කාළවාපියං॥
gax:93:පරිස්සාමීති චින්තෙත්වා, ආහ දූතෙ සචෙ මමං।
gae:කාළවාපිංසමාපෙති, සක්කා ඤාතුන්ති තෙ ගතා॥
gax:94:රඤ්ඤො ආහංසු රාජාපි, තුට්ඨහට්ඨො ධනත්ථිකො।
gae:පෙසෙසි දූතෙ දත්වාන, රථං ජිණ්ණෙන වාජිනා॥
gax:95:එවං ගච්ඡති භූපාලෙ, පාජෙන්තො රථිකො රථං।
gae:ඛාදන්තො ලාජමස්සාපි, කිඤ්චි මත්තං අදාසි සො॥
gax:96:තං ඛාදිත්වා පසීදිත්වා, තස්මිං පාණමදා තදා।
gae:මොග්ගල්ලානස්ස තං කාතුං, සඞ්ගහං ද්වාරනායකං॥
gax:97:එවං සම්පත්තියො නාම, චලා විජ්ජුල්ලතොපමා।
gae:තස්මා තාසු පමජ්ජෙය්ය, කො හි නාම සචෙතනො॥
gax:98:රාජා එතීතිසුත්වාන, ථෙරො සො තස්ස සොහ දො।
gae:ලද්ධා මාසොදනං මංසං, සාණුණඤ්ච වරං සරං॥
gax:99:රාජා රොචෙති එතන්ති, ගොපයිත්වා උපාවිසි।
gae:ගන්ත්වා රාජාපි වන්දිත්වා, එකමන්තමුපාවිසී॥
gax:100:එවං නිසින්නා සම්පත්ත-රජ්ජා විය උභොපි තෙ।
gae:අඤ්ඤමඤ්ඤා’භිලාපෙන, නිබ්බාපෙසුං මහාදරං॥
gax:101:භොජයිත්වාන තං ථෙරො, ඔවදිත්වා අනෙකධා।
gae:අප්පමාදෙ නියොජෙසි, දස්සෙත්වා ලොකධම්මතං॥
gax:102:තතො <pb M=.253/> වාපී මුපගම්ම, ඔග්ගය්හිත්වා යථා සුඛං।
gae:න්හයිත්වා පිවිත්වා ච, ආහෙවං රාජසෙවකෙ॥
gax:103:එත්තකං මෙ ධනං භො’ති, සුත්වා තං රාජසෙවකා।
gae:ආපරිත්වා පුරංරඤ්ඤො, නිවෙදෙසුං නිරිස්සරො॥
gax:104:ධනං රක්ඛති පුත්තස්ස, දීපෙ භින්දති මානුසෙ।
gae:ජීවන්තො’යංතී කුජ්ඣිත්වා, ආණාපෙසි චමූපතිං॥
gax:105:මාරෙහි පිතරං මෙති, දිට්ඨා පිට්ඨීති වෙරිනො।
gae:හට්ඨතුට්ඨො තිරුට්ඨොසො, සබ්බාලඞ්කරමණ්ඩිතො॥
gax:106:රාජානමුපසඞ්කම්ම, පුරතො ච’ස්ස චඞ්කමි।
gae:රාජාදිස්වා ච චින්තෙසි, පාපියො’යං මතං මම॥
gax:107:කායං විය දුක්ඛාපෙත්වා, නරකං හෙතු මිච්ඡති।
gae:රොසුප්පාදෙන තස්සෙව, කිංපුරෙමි මනොරථං॥
gax:108:ඉති මෙත්තායමානො තං, ආහ සෙනාපතිං පති।
gae:මොග්ගල්ලානෙ ත්වයිචෙව, එකචිත්තො අහං ඉති॥
gax:109:හසංචාලෙසි සීසංසො, දිස්වා තං ජානිභූපති।
gae:“නූන මාරෙති අජ්ජා”ති, තදා සාහසිකොපි සො॥
gax:110:නග්ගං කත්වාන රාජානං, සසඞ්ඛලික බන්ධනං।
gae:පුරත්ථාභිමුඛං කත්වා, අන්තොබන්ධිය භිත්තියං॥
gax:111:මත්තිකාය විලිම්පෙසි, එවං දිස්වාපි පණ්ඩිතො।
gae:කො හි රජ්ජෙය්ය භොගෙසු, ජීවිතෙපි යසෙපි වා॥
gax:112:ධාතුසෙනො නරින්දො සො, එවං පුත්තහතො ගතො।
gae:අට්ඨාරසහි වස්සෙහි, දෙවරාජස්ස සන්තිකං॥
gax:113:කාළවාපී මයං රාජා, කාරාපෙන්තො සමාහිතං।
gae:පස්සිත්වා භික්ඛුමෙතන්තු, වුට්ඨාපෙතුං සමාධිතො॥
gax:114:අසක්කොන්තො ඛිපාපෙසි, පංසුං භික්ඛුස්ස මත්ථකෙ।
gae:සන්ධිට්ඨිකො විපාකොයං, තස්ස කම්මස්ස දීපිතො॥
gax:115:දසාපිතෙ <pb M=.254/> රාජවරා සභොගා,
gax:උපාගමුං මච්චුමුඛං සභොවා।
gax:අනිච්චතං භොගවතො ධනෙ ච,
gae:දිස්වා සපඤ්ඤො විභවං ඉච්ඡෙ॥
cen:සුජනප්පසාදසංවෙගත්ථාය කතෙ මහාවංසෙ
cen:දසරාජකො නාම
cen:අට්ඨතිංසතිඑමා පරිච්ඡෙදො।
