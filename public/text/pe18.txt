cha:ඵාහියමද්ධානක්කමකථා
bod:<b>ඵාහිය</b>න්නාමෙන හි චිනභික්ඛුනා 956-බුද්ධවස්සෙ සීහළදීපතො සක්කතභාසාරොපිතං මහිසාසකවිනයපිටකඤ්ච දීඝාගමො ච සංයුත්තාගමො ච සන්නිපාතපිටකඤ්ච අත්තනා සහ චිනරට්ඨමානීතන්ති තස්ස අද්ධානක්කමකථායං <pb M=.30/> දස්සිතං। තඤ්ච සබ්බං අභයගිරිවිහාරතොයෙව ලද්ධමස්ස, මහාවිහාරවාසීනං සක්කතාරොපිතපිටකාභාවතො। අට්ඨකථායං පටික්ඛිත්තවණ්ණපිටකාදීනි ච තත්ථෙව භවෙය්යුං, මහාවිහාරවාසීහි තෙසං අප්පටිග්ගහිතභාවතො। තථා “ඵාහියම්භික්ඛුස්ස සීහළදීපෙ පටිවසනකාලෙ (954-956-බු-ව) මහාවිහාරෙ තිසහස්සමත්තා භික්ඛූ වසන්ති, තෙ ථෙරවාදපිටකමෙව උග්ගණ්හන්ති, න මහායානපිටකං। අභයගිරිවිහාරෙ පඤ්චසහස්සමත්තා භික්ඛූ වසන්ති, තෙ පන ද්වෙපි පිටකානි උග්ගණ්හන්ති <b>මහායානපිටක</b>ඤ්චෙව <b>ථෙරවාදපිටක</b>ඤ්චා”ති ච තෙනෙව චිනභික්ඛුනා දස්සිතං।
bod:යස්මා පන අභයගිරිවාසිනො මහායානපිටකම්පි උග්ගණ්හන්ති, තස්මා තස්මිං විහාරෙ මහායානිකානං පධානාචරියභූතෙහි අස්සඝොසනාගජ්ජුනෙහි කතගන්ථාපි සංවිජ්ජමානායෙව භවෙය්යුං, තතොයෙව තෙසං නයඤ්ච නාමඤ්ච ආචරියබුද්ධඝොසත්ථෙරොපි අඤ්ඤෙපි තංකාලිකා මහාවිහාරවාසිනො සුතසම්පන්නා ථෙරා ජානෙය්යුංයෙව। අපිච දක්ඛිණඉන්දියරට්ඨෙ සමුද්දසමීපෙ ගුන්තාජනපදෙ <b>නාගාරජුනකොණ්ඩං</b> නාම ඨානමත්ථි, යත්ථ <b>නාගජ්ජුනො</b> මහායානිකානං පධානාචරියභූතො වසන්තො බුද්ධසාසනං පතිට්ඨාපෙසි। ආචරියබුද්ධඝොසස්ස ච තන්දෙසිකභාවනිමිත්තං දිස්සති, තං පච්ඡතො (33-පිට්ඨෙ) ආවිභවිස්සති। තස්මාපි ආචරියබුද්ධඝොසත්ථෙරො නාගජ්ජුනස්ස ච අස්සඝොසස්ස ච නයඤ්ච නාමඤ්ච ජානෙය්යයෙවාති සක්කා අනුමිනිතුං।
bod:ජානතොයෙව පන තෙසං නයස්ස වා නාමස්ස වා අත්තනො අට්ඨකථායමප්පකාසනං තෙසං නිකායන්තරභාවතොයෙවස්ස। තථා හි තෙසං අස්සඝොසනාගජ්ජුනානං <b>අස්සඝොසො</b> <n>(570-670-බුද්ධවස්සබ්භන්තරෙ)</n> ථෙරවාදතො භින්නෙසු එකාදසසු ගණෙසු <b>සබ්බත්ථිවාදගණෙ</b> පරියාපන්නො, <b>නාගජ්ජුනො</b> ච <b>මහාසඞ්ඝික-චෙතියවාදි</b>ගණාදීහි ජාතෙ <b>මහායානනිකායෙ</b> පරියාපන්නො, <pb M=.31/> මහාවිහාරවාසිනො ච ආදිතොයෙව පට්ඨාය නිකායන්තරසමයෙහි අසම්මිස්සනත්ථං අත්තනො පිටකං අතීව ආදරං කත්වා රක්ඛන්ති, අයඤ්ච ආචරියබුද්ධඝොසො තෙසමඤ්ඤතරො। වුත්තඤ්හි තස්ස ගන්ථනිගමනෙසු <b>“මහාවිහාරවාසීනං වංසාලඞ්කාරභූතෙනා”</b>ති। තස්මා “ආචරියබුද්ධඝොසො තෙසං නයං ජානන්තොයෙව අත්තනො ගන්ථෙසු නිකායන්තරසමයෙහි අසම්මිස්සනත්ථං නප්පකාසෙසී”ති වෙදිතබ්බං।
bod:එත්තාවතා ච යානි “බොධිමණ්ඩසමීපම්හි, ජාතො බ්රාහ්මණමාණවො”තිආදිනා වුත්තස්ස මහාවංසවචනස්ස විචාරණමුඛෙන ආචරියබුද්ධඝොසස්ස වම්භනවචනානි ධම්මානන්දකොසම්බිනා වුත්තානි, තානි අමූලකභාවෙන අනුවිචාරිතානි। තථාපි “ආචරියබුද්ධඝොසො බොධිමණ්ඩසමීපෙ ජාතො”ති එතං පන අත්ථං සාධෙතුං දළ්හකාරණං න දිස්සතෙව ඨපෙත්වා තං මහාවංසවචනං, යම්පි <b>බුද්ධඝොසුප්පත්තියං</b> වුත්තං, තම්පි මහාවංසමෙව නිස්සාය වුත්තවචනත්තා න දළ්හකාරණං හොතීති।
