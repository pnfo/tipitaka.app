cha:7:ජාලියසුත්තං
sub:ද්වෙපබ්බජිතවත්ථු
bod:378:එවං <pb M=1.151/> <pb V=1.143/> <pb P=1.159/> <pb T=1.203/> මෙ සුතං – එකං සමයං භගවා කොසම්බියං විහරති ඝොසිතාරාමෙ। තෙන ඛො පන සමයෙන ද්වෙ පබ්බජිතා – මුණ්ඩියො ච පරිබ්බාජකො ජාලියො ච දාරුපත්තිකන්තෙවාසී යෙන භගවා තෙනුපසඞ්කමිංසු; උපසඞ්කමිත්වා භගවතා සද්ධිං සම්මොදිංසු। සම්මොදනීයං කථං සාරණීයං වීතිසාරෙත්වා එකමන්තං අට්ඨංසු। එකමන්තං ඨිතා ඛො තෙ ද්වෙ පබ්බජිතා භගවන්තං එතදවොචුං – “කිං නු ඛො, ආවුසො ගොතම, තං ජීවං තං සරීරං, උදාහු අඤ්ඤං ජීවං අඤ්ඤං සරීර”න්ති?
bod:379:“තෙන හාවුසො, සුණාථ සාධුකං මනසි කරොථ; භාසිස්සාමී”ති। “එවමාවුසො”ති ඛො තෙ ද්වෙ පබ්බජිතා භගවතො පච්චස්සොසුං। භගවා එතදවොච – “ඉධාවුසො, තථාගතො ලොකෙ උප්පජ්ජති අරහං, සම්මාසම්බුද්ධො…පෙ॰… (යථා 190-212 අනුච්ඡෙදෙසු එවං විත්ථාරෙතබ්බං)। එවං ඛො, ආවුසො, භික්ඛු සීලසම්පන්නො හොති…පෙ॰… පඨමං ඣානං උපසම්පජ්ජ විහරති। යො ඛො, ආවුසො, භික්ඛු එවං ජානාති එවං පස්සති <pb V=1.144/>, කල්ලං නු ඛො තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। යො සො, ආවුසො, භික්ඛු එවං ජානාති එවං පස්සති, කල්ලං තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। අහං ඛො පනෙතං, ආවුසො, එවං ජානාමි එවං පස්සාමි। අථ ච පනාහං න වදාමි – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වා…පෙ॰… දුතියං ඣානං…පෙ॰… <pb P=1.160/> <pb T=1.204/> තතියං ඣානං…පෙ॰… චතුත්ථං ඣානං උපසම්පජ්ජ විහරති। යො ඛො, ආවුසො, භික්ඛු එවං ජානාති එවං පස්සති, කල්ලං නු ඛො තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති? යො සො, ආවුසො, භික්ඛු එවං ජානාති එවං පස්සති කල්ලං, තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। අහං ඛො පනෙතං, ආවුසො, එවං ජානාමි එවං පස්සාමි। අථ ච පනාහං න වදාමි – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වා…පෙ॰… ඤාණදස්සනාය චිත්තං <pb M=1.152/> අභිනීහරති අභිනින්නාමෙති…පෙ॰… යො ඛො, ආවුසො, භික්ඛු එවං ජානාති එවං පස්සති, කල්ලං නු ඛො තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। යො සො, ආවුසො, භික්ඛු එවං ජානාති එවං පස්සති කල්ලං තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। අහං ඛො පනෙතං, ආවුසො, එවං ජානාමි එවං පස්සාමි। අථ ච පනාහං න වදාමි – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වා…පෙ॰…।
bod:380:…පෙ॰… <pb V=1.145/> නාපරං ඉත්ථත්තායාති පජානාති। යො ඛො, ආවුසො, භික්ඛු එවං ජානාති එවං පස්සති, කල්ලං නු ඛො තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති? යො සො, ආවුසො, භික්ඛු එවං ජානාති එවං පස්සති, න කල්ලං තස්සෙතං වචනාය – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වාති। අහං ඛො පනෙතං, ආවුසො, එවං ජානාමි එවං පස්සාමි। අථ ච පනාහං න වදාමි – ‘තං ජීවං තං සරීර’න්ති වා ‘අඤ්ඤං ජීවං අඤ්ඤං සරීර’න්ති වා”ති। ඉදමවොච භගවා। අත්තමනා තෙ ද්වෙ පබ්බජිතා භගවතො භාසිතං අභිනන්දුන්ති।
cen:ජාලියසුත්තං නිට්ඨිතං සත්තමං।
