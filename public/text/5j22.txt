cha:22:පබ්බජ්ජාවිනිච්ඡයකථා
bod:123:එවං <pb V=1.174/> පටික්ඛෙපපවාරණාවිනිච්ඡයං කථෙත්වා ඉදානි පබ්බජ්ජාවිනිච්ඡයං කථෙතුං <b>“පබ්බජ්ජාති එත්ථ පනා”</b>ත්යාදිමාහ। තත්ථ පඨමං වජිතබ්බාති <b>පබ්බජ්ජා,</b> උපසම්පදාතො පඨමං උපගච්ඡිතබ්බාති <pb M=1.230/> අත්ථො। ප-පුබ්බ වජ ගතිම්හීති ධාතු। <b>කුලපුත්ත</b>න්ති ආචාරකුලපුත්තං සන්ධාය වදති। යෙ පුග්ගලා පටික්ඛිත්තා, තෙ වජ්ජෙත්වාති සම්බන්ධො। <b>පබ්බජ්ජාදොසවිරහිතො</b>ති පබ්බජ්ජාය අන්තරායකරෙහි පඤ්චාබාධාදිදොසෙහි විරහිතො। <b>නඛපිට්ඨිප්පමාණ</b>න්ති එත්ථ කනිට්ඨඞ්ගුලිනඛපිට්ඨි අධිප්පෙතා। <b>“තඤ්චෙ නඛපිට්ඨිප්පමාණම්පි වඩ්ඪනපක්ඛෙ ඨිතං හොති, න පබ්බාජෙතබ්බො</b>ති ඉමිනා සාමඤ්ඤලක්ඛණං දස්සිතං, තස්මා යත්ථ කත්ථචි සරීරාවයවෙසු නඛපිට්ඨිප්පමාණං වඩ්ඪනකපක්ඛෙ ඨිතං චෙ, න වට්ටතීති සිද්ධං। එවඤ්ච සති නඛපිට්ඨිප්පමාණම්පි අවඩ්ඪනකපක්ඛෙ ඨිතං චෙ, සබ්බත්ථ වට්ටතීති ආපන්නං, තඤ්ච න සාමඤ්ඤතො අධිප්පෙතන්ති පදෙසවිසෙසෙයෙව නියමෙත්වා දස්සෙන්තො <b>‘සචෙ පනා’</b>තිආදිමාහ। සචෙ හි අවිසෙසෙන නඛපිට්ඨිප්පමාණං අවඩ්ඪනකපක්ඛෙ ඨිතං වට්ටෙය්ය, ‘නිවාසනපාරුපනෙහි පකතිපටිච්ඡන්නට්ඨානෙ’ති පදෙසනියමං න කරෙය්ය, තස්මා නිවාසනපාරුපනෙහි පකතිපටිච්ඡන්නට්ඨානතො අඤ්ඤත්ථ නඛපිට්ඨිප්පමාණං අවඩ්ඪනකපක්ඛෙ ඨිතම්පි න වට්ටතීති සිද්ධං। නඛපිට්ඨිප්පමාණතො ඛුද්දකතරං පන අවඩ්ඪනකපක්ඛෙ වා වඩ්ඪනකපක්ඛෙ වා ඨිතං හොතු, වට්ටති නඛපිට්ඨිප්පමාණතො ඛුද්දකතරස්ස වඩ්ඪනකපක්ඛෙ අවඩ්ඪනකපක්ඛෙ වා ඨිතස්ස මුඛාදීසුයෙව පටික්ඛිත්තත්තා”ති සාරත්ථදීපනියං (සාරත්ථ॰ ටී॰ මහාවග්ග 3.88) වුත්තං।
bod:විමතිවිනොදනියං (වි॰ වි॰ ටී॰ මහාවග්ග 88-89) පන “පටිච්ඡන්නට්ඨානෙ නඛපිට්ඨිප්පමාණං අවඩ්ඪනකපක්ඛෙ ඨිතං හොති, වට්ටතීති වුත්තත්තා අප්පටිච්ඡන්නට්ඨානෙ තාදිසම්පි න වට්ටති, පටිච්ඡන්නට්ඨානෙපි ච වඩ්ඪනකපක්ඛෙ ඨිතං න වට්ටතීති සිද්ධමෙව හොති। පාකටට්ඨානෙපි පන නඛපිට්ඨිප්පමාණතො ඌනතරං අවඩ්ඪනකං වට්ටතීති යෙ ගණ්හෙය්යුං, තෙසං තං ගහණං පටිසෙධෙතුං <b>‘මුඛෙ පනා’</b>තිආදි වුත්ත”න්ති වුත්තං। <b>ගොධා…පෙ॰… න වට්ටතී</b>ති ඉමිනා තාදිසොපි රොගො කුට්ඨෙයෙව <pb M=1.231/> අන්තොගධොති දස්සෙති। ගණ්ඩෙපි ඉමිනා නයෙන විනිච්ඡයො වෙදිතබ්බො। තත්ථ පන මුඛාදීසු කොලට්ඨිමත්තතො ඛුද්දකතරොපි ගණ්ඩො න වට්ටතීති විසුං න දස්සිතො। “අප්පටිච්ඡන්නට්ඨානෙ අවඩ්ඪනකපක්ඛෙ ඨිතෙපි න වට්ටතී”ති එත්තකමෙව හි තත්ථ වුත්තං, තථාපි කුට්ඨෙ වුත්තනයෙන මුඛාදීසු කොලට්ඨිප්පමාණතො ඛුද්දකතරොපි ගණ්ඩො න වට්ටතීති විඤ්ඤායති, තස්මා <b>අවඩ්ඪනකපක්ඛෙ ඨිතෙපී</b>ති එත්ථ <b>පි</b>-සද්දො අවුත්තසම්පිණ්ඩනත්ථො, තෙන කොලට්ඨිමත්තතො <pb V=1.175/> ඛුද්දකතරොපි න වට්ටතීති අයමත්ථො දස්සිතොයෙවාති අම්හාකං ඛන්ති। <b>පකතිවණ්ණෙ ජාතෙ</b>ති රොගහෙතුකස්ස විකාරවණ්ණස්ස අභාවං සන්ධාය වුත්තං।
bod:<b>කොලට්ඨිමත්තකො</b>ති බදරට්ඨිප්පමාණො। “සඤ්ජාතඡවිං කාරෙත්වා”ති පාඨො, විජ්ජමානඡවිං කාරෙත්වාති අත්ථො। විමතිවිනොදනියං (වි॰ වි॰ ටී॰ මහාවග්ග 2.88-89) පන <b>“සච්ඡවිං කාරෙත්වා</b>ති විජ්ජමානඡවිං කාරෙත්වාති අත්ථො, සඤ්ඡවින්ති වා පාඨො, සඤ්ජාතඡඅන්ති අත්ථො। ගණ්ඩාදීසු වූපසන්තෙසුපි තං ඨානං විවණ්ණම්පි හොති, තං වට්ටතී”ති වුත්තං।
bod:<b>පදුමපුණ්ඩරීකපත්තවණ්ණ</b>න්ති රත්තපදුමසෙතපදුමපුප්ඵදලවණ්ණං। <b>කුට්ඨෙ වුත්තනයෙනෙවා</b>ති “පටිච්ඡන්නට්ඨානෙ අවඩ්ඪනකං වට්ටති, අඤ්ඤත්ථ න කිඤ්චි වට්ටතී”ති වුත්තනයං දස්සෙති। <b>සොසබ්යාධී</b>ති ඛයරොගො। <b>යක්ඛුම්මාදො</b>ති කදාචි ආගන්ත්වා භූමියං පාතෙත්වා හත්ථමුඛාදිකං අවයවං භූමියං ඝංසනකො යක්ඛොව රොගො।
bod:124:<b>මහාමත්තො</b>ති මහතියා ඉස්සරියමත්තාය සමන්නාගතො। <b>“න දානාහං දෙවස්ස භටො”ති ආපුච්ඡතී</b>ති රඤ්ඤා එව දින්නං ඨානන්තරං සන්ධාය වුත්තං। යො පන රාජකම්මිකෙහි <pb M=1.232/> අමච්චාදීහි ඨපිතො, අමච්චාදීනං එව වා භටො හොති, තෙන තං තං අමච්චාදිම්පි ආපුච්ඡිතුං වට්ටතීති।
bod:125:<b>“ධජබන්ධො”</b>ති වුත්තත්තා අපාකටචොරො පබ්බාජෙතබ්බොති විඤ්ඤායති। තෙන වක්ඛති “යෙ පන අම්බලබුජාදිචොරකා”තිආදි। <b>එවං ජානන්තී</b>ති “සීලවා ජාතො”ති ජානන්ති।
bod:126:<b>භින්දිත්වා</b>ති අන්දුබන්ධනං භින්දිත්වා। <b>ඡින්දිත්වා</b>ති සඞ්ඛලිකබන්ධනං ඡින්දිත්වා। <b>මුඤ්චිත්වා</b>ති රජ්ජුබන්ධනං මුඤ්චිත්වා। <b>විවරිත්වා</b>ති ගාමබන්ධනාදීසු ගාමද්වාරාදීනි විවරිත්වා। <b>අපස්සමානානං වා පලායතී</b>ති පුරිසගුත්තියං පුරිසානං ගොපකානං අපස්සමානානං පලායති।
bod:129:<b>පුරිමනයෙනෙවා</b>ති “කසාහතො කතදණ්ඩකම්මො”ති එත්ථ වුත්තනයෙනෙව।
bod:130:<b>පලාතොපී</b>ති <pb V=1.176/> ඉණස්සාමිකානං ආගමනං ඤත්වා භයෙන පලාතොපි ඉණායිකො। <b>ගීවා හොති</b> ඉණායිකභාවං ඤත්වා අනාදරෙන ඉණමුත්තකෙ භික්ඛුභාවෙ පවෙසිතත්තා।
bod:<b>උපඩ්ඪුපඩ්ඪ</b>න්ති ථොකං ථොකං। <b>දාතබ්බමෙවා</b>ති ඉණායිකෙන ධනං සම්පජ්ජතු වා, මා වා, දානෙ සඋස්සාහෙනෙව භවිතබ්බං, අඤ්ඤෙහි ච භික්ඛූහි “මා ධුරං නික්ඛිපාහී”ති වත්වා සහායකෙහි භවිතබ්බන්ති දස්සෙති। ධුරනික්ඛෙපෙන හිස්ස භණ්ඩග්ඝෙන කාරෙතබ්බතා සියාති।
bod:131:<b>දාසචාරිත්තං ආරොපෙත්වා කීතො</b>ති ඉමිනා දාසභාවපරිමොචනත්ථාය කීතං නිවත්තෙති। තාදිසො හි ධනක්කීතොපි අදාසො එව। වජිරබුද්ධිටීකායං (වජිර॰ ටී॰ මහාවග්ග 97) පන <b>“දෙසචාරිත්ත</b>න්ති <pb M=1.233/> සාවනපණ්ණාරොපනාදිකං තං තං දෙසචාරිත්ත”න්ති වුත්තං। <b>තත්ථ තත්ථ චාරිත්තවසෙනා</b>ති තස්මිං තස්මිං ජනපදෙ දාසපණ්ණජ්ඣාපනාදිනා අදාසකරණනියාමෙන। අභිසෙකාදීසු සබ්බබන්ධනානි මොචාපෙන්ති, තං සන්ධාය <b>“සබ්බසාධාරණෙනා”</b>ති වුත්තං।
bod:<b>සචෙ සයමෙව පණ්ණං ආරොපෙන්ති, න වට්ටතී</b>ති තා භුජිස්සිත්ථියො “මයම්පි වණ්ණදාසියො හොමා”ති අත්තනො රක්ඛණත්ථාය සයමෙව රාජූනං දාසිපණ්ණෙ අත්තනො නාමං ලිඛාපෙන්ති, තාසං පුත්තාපි රාජදාසාව හොන්ති, තස්මා තෙ පබ්බාජෙතුං න වට්ටති। <b>තෙහි අදින්නා න පබ්බාජෙතබ්බා</b>ති යත්තකා තෙසං සාමිනො, තෙසු එකෙන අදින්නෙපි න පබ්බාජෙතබ්බා। <b>භුජිස්සෙ කත්වා පන පබ්බාජෙතුං වට්ටතී</b>ති යස්ස විහාරස්ස තෙ ආරාමිකා දින්නා, තස්මිං විහාරෙ සඞ්ඝං ඤාපෙත්වා ඵාතිකම්මෙන ධනාදිං කත්වා භුජිස්සෙ කත්වා පබ්බාජෙතුං වට්ටති। වජිරබුද්ධිටීකායං (වජිර॰ ටී॰ මහාවග්ග 97) පන “දෙවදාසිපුත්තෙ වට්ටතීති ලිඛිතං। ‘ආරාමිකඤ්චෙ පබ්බාජෙතුකාමො, අඤ්ඤමෙකං දත්වා පබ්බාජෙතබ්බ’න්ති වුත්තං। මහාපච්චරිවාදස්ස අයමිධ අධිප්පායො, ‘භික්ඛුසඞ්ඝස්ස ආරාමිකෙ දෙමා’ති දින්නත්තා න තෙ තෙසං දාසා, ‘ආරාමිකො ච නෙව දාසො න භුජිස්සො’ති වත්තබ්බතො න දාසොති ලිඛිතං। තක්කාසිඤ්චනං සීහළදීපෙ චාරිත්තං, තෙ ච පබ්බාජෙතබ්බා සඞ්ඝස්සාරාමිකත්තා। නිස්සාමිකං දාසං අත්තනාපි භුජිස්සං කාතුං ලභතී”ති වුත්තං।
bod:සාරත්ථදීපනියං (සාරත්ථ॰ ටී॰ මහාවග්ග 3.97) පන <b>“තක්කං සීසෙ ආසිත්තකසදිසාව හොන්තී</b>ති යථා අදාසෙ කරොන්තා තක්කෙන සීසං ධොවිත්වා අදාසං කරොන්ති, එවං ආරාමිකවචනෙන දින්නත්තා අදාසාව තෙති අධිප්පායො। ‘තක්කාසිඤ්චනං පන සීහළදීපෙ චාරිත්ත’න්ති <pb V=1.177/> වදන්ති। <b>නෙව පබ්බාජෙතබ්බොති වුත්ත</b>න්ති කප්පියවචනෙන දින්නෙපි <pb M=1.234/> සඞ්ඝස්ස ආරාමිකදාසත්තා එවං වුත්ත”න්ති වුත්තං। විමතිවිනොදනියම්පි (වි॰ වි॰ ටී॰ මහාවග්ග 2.97) <b>“තක්කං සීසෙ ආසිත්තකසදිසාව හොන්තී</b>ති කෙසුචි ජනපදෙසු අදාසෙ කරොන්තා තක්කං සීසෙ ආසිඤ්චන්ති, තෙන කිර තෙ අදාසා හොන්ති, එවමිදම්පි ආරාමිකවචනෙන දින්නම්පීති අධිප්පායො। තථා දින්නෙපි සඞ්ඝස්ස ආරාමිකදාසො එවාති <b>‘නෙව පබ්බාජෙතබ්බො’</b>ති වුත්තං। <b>‘තාවකාලිකො නාම’</b>ති වුත්තත්තා කාලපරිච්ඡෙදං කත්වා වා පච්ඡාපි ගහෙතුකාමතාය වා දින්නං සබ්බං තාවකාලිකමෙවාති ගහෙතබ්බං। <b>නිස්සාමිකදාසො</b> නාම යස්ස සාමිකුලං අඤ්ඤාතිකං මරණෙන පරික්ඛීණං, න කොචි තස්ස දායාදො, සො පන සමානජාතිකෙහි වා නිවාසගාමවාසීහි වා ඉස්සරෙහි වා භුජිස්සො කතොව පබ්බාජෙතබ්බො। දෙවදාසාපි දාසා එව। තෙ හි කත්ථචි දෙසෙ රාජදාසා හොන්ති, කත්ථචි විහාරදාසා වා, තස්මා පබ්බාජෙතුං න වට්ටතී”ති වුත්තං।
bod:සාරත්ථදීපනියං (සාරත්ථ॰ ටී॰ මහාවග්ග 3.97) පන <b>“නිස්සාමිකදාසො</b> නාම යස්ස සාමිකා සපුත්තදාරා මතා හොන්ති, න කොචි තස්ස පරිග්ගාහකො, සොපි පබ්බාජෙතුං න වට්ටති, තං පන අත්තනාපි භුජිස්සං කාතුං වට්ටති। යෙ වා පන තස්මිං රට්ඨෙ සාමිනො, තෙහිපි කාරාපෙතුං වට්ටති, ‘දෙවදාසිපුත්තං පබ්බාජෙතුං වට්ටතී’ති තීසුපි ගණ්ඨිපදෙසු වුත්තං। ‘දාසස්ස පබ්බජිත්වා අත්තනො සාමිකෙ දිස්වා පලායන්තස්ස ආපත්ති නත්ථී’ති වදන්තී”ති වුත්තං। විමතිවිනොදනියං පන “දාසම්පි පබ්බාජෙත්වා සාමිකෙ දිස්වා පටිච්ඡාදනත්ථං අපනෙන්තො පදවාරෙන අදින්නාදානාපත්තියා කාරෙතබ්බො, දාසස්ස පන පලායතො අනාපත්තී”ති වුත්තං।
bod:132:හත්ථච්ඡින්නකාදිවත්ථූසු <b>කණ්ණමූලෙ</b>ති සකලස්ස කණ්ණස්ස ඡෙදං සන්ධායාහ। <b>කණ්ණසක්ඛලිකායා</b>ති කණ්ණචූළිකාය <pb M=1.235/>। <b>යස්ස පන කණ්ණාවට්ටෙ</b>ති හෙට්ඨා කුණ්ඩලාදිඨපනඡිද්දං සන්ධාය වුත්තං। “තඤ්හි සඞ්ඝට්ටනක්ඛමං। <b>අජපදකෙ</b>ති අජපදනාසිකට්ඨිකොටියං। තතො හි උද්ධං න විච්ඡින්දිතුං සක්කා හොති। <b>සන්ධෙතු</b>න්ති අවිරූපසණ්ඨානං සන්ධාය වුත්තං, විරූපං පන පරිසදූසකං ආපාදෙති।
bod:<b>ඛුජ්ජසරීරො</b>ති වඞ්කසරීරො। බ්රහ්මුනො විය උජුකං ගත්තං සරීරං යස්ස සො <b>බ්රහ්මුජුගත්තො,</b> භගවා। <b>අවසෙසො සත්තො</b>ති ඉමිනා ලක්ඛණෙන රහිතසත්තො। එතෙන ඨපෙත්වා මහාපුරිසං චක්කවත්තිඤ්ච <pb V=1.178/> ඉතරෙ සත්තා ඛුජ්ජපක්ඛිකාති දස්සෙති। යෙභුය්යෙන හි සත්තා ඛන්ධෙ කටියං ජාණූසූති තීසු ඨානෙසු නමන්ති, තෙ කටියං නමන්තා පච්ඡතො නමන්ති, ද්වීසු ඨානෙසු නමන්තා පුරතො නමන්ති, දීඝසරීරා පන එකෙන පස්සෙන වඞ්කා හොන්ති, එකෙ මුඛං උන්නාමෙත්වා නක්ඛත්තානි ගණයන්තා විය චරන්ති, එකෙ අප්පමංසලොහිතා සූලසදිසා හොන්ති, එකෙ පුරතො පබ්භාරා හොන්ති, පවෙධමානා ගච්ඡන්ති। <b>පරිවටුමො</b>ති සමන්තතො වට්ටකායො। එතෙන එවරූපා එව වාමනකා න වට්ටන්තීති දස්සෙති।
bod:133:<b>අට්ඨිසිරාචම්මසරීරො</b>ති අට්ඨිසිරාචම්මමත්තසරීරො। <b>කූටකූටසීසො</b>ති අනෙකෙසු ඨානෙසු පිණ්ඩිතමංසතං දස්සෙතුං ආමෙඩිතං කතං। තෙනාහ <b>“තාලඵලපිණ්ඩිසදිසෙනා”</b>ති। තාලඵලානං මඤ්ජරී <b>පිණ්ඩි</b> නාම। <b>අනුපුබ්බතනුකෙන සීසෙනා</b>ති චෙතියථූපිකා විය කමෙන කිසෙන සීසෙන। මහාවෙළුපබ්බං විය ආදිතො පට්ඨාය යාව පරියොසානා අවිසමථූලෙන සීසෙන සමන්නාගතො <b>නාළිසීසො</b> නාම। <b>කප්පසීසො</b>ති ගජමත්ථකං විය ද්විධා භින්නසීසො। <b>“කණ්ණිකකෙසො වා”</b>ති ඉමස්ස විවරණං <b>“පාණකෙහී”</b>තිආදි। මක්කටස්සෙව නලාටෙපි කෙසානං උට්ඨිතභාවං සන්ධායාහ <b>“සීසලොමෙහී”</b>තිආදි।
bod:<b>මක්කටභමුකො</b>ති <pb M=1.236/> නලාටලොමෙහි අවිභත්තලොමභමුකො। <b>අක්ඛිචක්කෙහී</b>ති අක්ඛිමණ්ඩලෙහි। <b>කෙකරො</b>ති තිරියං පස්සනකො। <b>උදකතාරකා</b>ති ඔලොකෙන්තානං උදකෙ පටිබිම්බිකච්ඡායා। උදකබුබ්බුළන්ති කෙචි। <b>අක්ඛිතාරකා</b>ති අභිමුඛෙ ඨිතානං ඡායා। අක්ඛිභණ්ඩකාතිපි වදන්ති। <b>අතිපිඞ්ගලක්ඛි</b> මජ්ජාරක්ඛි। <b>මධුපිඞ්ගල</b>න්ති මධුවණ්ණපිඞ්ගලං। <b>නිප්පඛුමක්ඛී</b>ති එත්ථ <b>පඛුම</b>-සද්දො අක්ඛිදලලොමෙසු නිරුළ්හො, තදභාවා නිප්පඛුමක්ඛි। <b>අක්ඛිපාකෙනා</b>ති අක්ඛිදලපරියන්තෙසු පූතිතාපජ්ජනරොගෙන।
bod:<b>චිපිටනාසිකො</b>ති අනුන්නතනාසිකො। <b>පටඞ්ගමණ්ඩූකො</b> නාම මහාමුඛමණ්ඩූකො। <b>භින්නමුඛො</b>ති උපක්කමුඛපරියොසානො, සබ්බදා විවටමුඛො වා। <b>වඞ්කමුඛො</b>ති එකපස්සෙ අපක්කම්ම ඨිතහෙට්ඨිමහනුකට්ඨිකො। <b>ඔට්ඨච්ඡින්නකො</b>ති උභොසු ඔට්ඨෙසු යත්ථ කත්ථචි ජාතියා වා පච්ඡා වා සත්ථාදිනා අපනීතමංසෙන ඔට්ඨෙන සමන්නාගතො। <b>එළමුඛො</b>ති නිච්චපග්ඝරිතලාලාමුඛො।
bod:<b>භින්නගලො</b>ති අවනතගලො। <b>භින්නඋරො</b>ති අතිනින්නඋරමජ්ඣො। එවං <b>භින්නපිට්ඨී</b>ති। <b>සබ්බඤ්චෙත</b>න්ති <pb V=1.179/> “කච්ඡුගත්තො”තිආදිං සන්ධාය වුත්තං। එත්ථ ච විනිච්ඡයො කුට්ඨාදීසු වුත්තො එවාති ආහ <b>“විනිච්ඡයො”</b>තිආදි।
bod:<b>වාතණ්ඩිකො</b>ති අණ්ඩකෙසු වුද්ධිරොගෙන සමන්නාගතො, අණ්ඩවාතරොගෙන උද්ධුතබීජණ්ඩකොසෙන සමන්නාගතො වා। යස්ස නිවාසනෙන පටිච්ඡන්නම්පි උණ්ණතං පකාසති, සොව න පබ්බාජෙතබ්බො। <b>විකටො</b>ති තිරියං ගමනපාදෙහි සමන්නාගතො, යස්ස චඞ්කමතො ජාණුකා බහි නිගච්ඡන්ති। <b>සඞ්ඝට්ටො</b>ති ගච්ඡතො පරිවත්තනපාදෙහි සමන්නාගතො, යස්ස චඞ්කමතො ජාණුකා අන්තො පවිසන්ති। <b>මහාජඞ්ඝො</b>ති ථූලජඞ්ඝො। <b>මහාපාදො</b>ති මහන්තෙන පාදතලෙන <pb M=1.237/> යුත්තො। <b>පාදවෙමජ්ඣෙ</b>ති පිට්ඨිපාදවෙමජ්ඣෙ। එතෙන අග්ගපාදො ච පණ්හි ච සදිසාවාති දස්සෙති।
bod:134:<b>මජ්ඣෙ සංකුටිතපාදත්තා</b>ති කුණ්ඨපාදතාය කාරණං දස්සෙති, <b>අග්ගෙ සංකුටිතපාදත්තා</b>ති කුණ්ඨපාදතාය। කුණ්ඨපාදස්සෙව චඞ්කමනවිභාවනං <b>“පිට්ඨිපාදග්ගෙන චඞ්කමන්තො”</b>ති। <b>“පාදස්ස බාහිරන්තෙනා”</b>ති ච <b>“අබ්භන්තරන්තෙනා”</b>ති ච ඉදං පාදතලස්ස උභොහි පරියන්තෙහි චඞ්කමනං සන්ධාය වුත්තං।
bod:<b>මම්මන</b>න්ති ඛලිතවචනං, යො එකමෙවක්ඛරං චතුපඤ්චක්ඛත්තුං වදති, තස්සෙතං අධිවචනං, ඨානකරණවිසුද්ධියා අභාවෙන අඵුට්ඨක්ඛරවචනං। වචනානුකරණෙන හි සො “මම්මනො”ති වුත්තො। යො ච කරණසම්පන්නොපි එකමෙවක්ඛරං හික්කාරබහුසො වදති, සොපි ඉධෙව සඞ්ගය්හති। යො වා පන තං නිග්ගහෙත්වාපි අනාමෙඩිතක්ඛරමෙව සිථිලං සිලිට්ඨවචනං වත්තුං සමත්ථො, සො පබ්බාජෙතබ්බො। <b>ආපත්තිතො න මුච්චන්තී</b>ති ඤත්වා කරොන්තාව න මුච්චන්ති। ජීවිතන්තරායාදිආපදාසු අරුචියා කායසාමග්ගිං දෙන්තස්ස අනාපත්ති।
bod:135:අභබ්බපුග්ගලකථාසු “යො කාළපක්ඛෙ ඉත්ථී හොති, ජුණ්හපක්ඛෙ පුරිසො, අයං <b>පක්ඛපණ්ඩකො”</b>ති කෙචි වදන්ති। අට්ඨකථායං පන “කාළපක්ඛෙ පණ්ඩකො හොති, ජුණ්හපක්ඛෙ පනස්ස පරිළාහො වූපසම්මතී”ති අපණ්ඩකපක්ඛෙ පරිළාහවූපසමස්සෙව වුත්තත්තා පණ්ඩකපක්ඛෙ උස්සන්නපරිළාහතා පණ්ඩකභාවාපත්තීති විඤ්ඤායතීති වීමංසිත්වා යුත්තතරං ගහෙතබ්බං। ඉත්ථිභාවො පුම්භාවො වා නත්ථි එතස්සාති <b>අභාවකො</b>। <b>“තස්මිංයෙවස්ස පක්ඛෙ පබ්බජ්ජා වාරිතා</b>ති එත්ථ අපණ්ඩකපක්ඛෙ පබ්බාජෙත්වා පණ්ඩකපක්ඛෙ නාසෙතබ්බො”ති තීසුපි ගණ්ඨිපදෙසු වුත්තං। කෙචි පන “අපණ්ඩකපක්ඛෙ <pb M=1.238/> <pb V=1.180/> පබ්බජිතො සචෙ කිලෙසක්ඛයං පාපුණාති, න නාසෙතබ්බො”ති වදන්ති, තං තෙසං මතිමත්තං। පණ්ඩකස්ස හි කිලෙසක්ඛයාසම්භවතො, ඛීණකිලෙසස්ස ච පණ්ඩකභාවානාපඅආතො। අහෙතුකපටිසන්ධිකථායඤ්හි අවිසෙසෙන පණ්ඩකස්ස අහෙතුකපටිසන්ධිතා වුත්තා, ආසිත්තඋසූයපක්ඛපණ්ඩකානඤ්ච පටිසන්ධිතො පට්ඨායෙව පණ්ඩකභාවො, න පවත්තියංයෙවාති වදන්ති। තෙනෙව අහෙතුකපටිසන්ධිනිද්දෙසෙ ජච්චන්ධබධිරාදයො විය පණ්ඩකො ජාතිසද්දෙන විසෙසෙත්වා න නිද්දිට්ඨො। චතුත්ථපාරාජිකසංවණ්ණනායඤ්ච (පාරා॰ අට්ඨ॰ 2.233) අභබ්බපුග්ගලෙ දස්සෙන්තෙන පණ්ඩකතිරච්ඡානගතඋභතොබ්යඤ්ජනකා තයො වත්ථුවිපන්නා අහෙතුකපටිසන්ධිකා, තෙසං සග්ගො අවාරිතො, මග්ගො පන වාරිතොති අවිසෙසතො වුත්තන්ති සාරත්ථදීපනියං (සාරත්ථ॰ ටී॰ මහාවග්ග 3.109) ආගතං।
bod:විමතිවිනොදනියං (වි॰ වි॰ ටී॰ මහාවග්ග 2.109) පන පණ්ඩකවත්ථුස්මිං ආසිත්තඋසූයපක්ඛපණ්ඩකා තයොපි පුරිසභාවලිඞ්ගාදියුත්තා අහෙතුකපටිසන්ධිකා, තෙ ච කිලෙසපරියුට්ඨානස්ස බලවතාය නපුංසකපණ්ඩකසදිසත්තා “පණ්ඩකා”ති වුත්තා, තෙසු ආසිත්තඋසූයපණ්ඩකානං ද්වින්නං කිලෙසපරියුට්ඨානං යොනිසොමනසිකාරාදීහි වීතික්කමතො නිවාරෙතුම්පි සක්කා, තෙන තෙ පබ්බාජෙතබ්බාති වුත්තා। පක්ඛපණ්ඩකස්ස පන කාළපක්ඛෙ උම්මාදො විය කිලෙසපරිළාහො අවත්ථරන්තො ආගච්ඡති, වීතික්කමං පත්වා එව ච නිවත්තති, තස්මා තස්මිං පක්ඛෙ සො න පබ්බාජෙතබ්බොති වුත්තො, තදෙතං විභාගං දස්සෙතුං <b>“යස්ස පරෙස”</b>න්ති වුත්තං। තත්ථ <b>ආසිත්තස්සා</b>ති මුඛෙ ආසිත්තස්ස අත්තනොපි අසුචිමුච්චනෙන පරිළාහො වූපසම්මති। <b>උසූයාය උප්පන්නායා</b>ති උසූයාය වසෙන අත්තනො සෙවෙතුකාමතාරාගෙ උප්පන්නෙ අසුචිමුත්තියා පරිළාහො වූපසම්මති।
bod:<b>“බීජානි</b> <pb M=1.239/> <b>අපනීතානී”</b>ති වුත්තත්තා බීජෙසු ඨිතෙසු නිමිත්තමත්තෙ අපනීතෙ පණ්ඩකො න හොති। භික්ඛුනොපි අනාබාධපච්චයා තදපනයනෙ ථුල්ලච්චයමෙව, න පණ්ඩකත්තං। බීජෙසු පන අපනීතෙසු අඞ්ගජාතම්පි රාගෙන කම්මනියං න හොති, පුමභාවො විගච්ඡති, මස්සුආදිපුරිසලිඞ්ගම්පි උපසම්පදාපි විගච්ඡති, කිලෙසපරිළාහොපි දුන්නිවාරවීතික්කමො හොති නපුංසකපණ්ඩකස්ස විය, තස්මා ඊදිසො උපසම්පන්නොපි නාසෙතබ්බොති වදන්ති। යදි එවං කස්මා බීජුද්ධරණෙ පාරාජිකං න පඤ්ඤත්තන්ති? එත්ථ තාව කෙචි වදන්ති “පඤ්ඤත්තමෙවෙතං භගවතා ‘පණ්ඩකො භික්ඛවෙ අනුපසම්පන්නො න උපසම්පාදෙතබ්බො, උපසම්පන්නො නාසෙතබ්බො’ති වුත්තත්තා”ති। කෙචි <pb V=1.181/> පන “යස්මා බීජුද්ධරණක්ඛණෙ පණ්ඩකො න හොති, තස්මා තස්මිං ඛණෙ පාරාජිකං න පඤ්ඤත්තං। යස්මා පන සො උද්ධටබීජො භික්ඛු අපරෙන සමයෙන වුත්තනයෙන පණ්ඩකත්තං ආපජ්ජති, අභාවකො හොති, උපසම්පදාය අවත්ථු, තතො එව චස්ස උපසම්පදා විගච්ඡති, තස්මා එස පණ්ඩකත්තුපගමනකාලතො පට්ඨාය ජාතියා නපුංසකපණ්ඩකෙන සද්ධිං යොජෙත්වා ‘උපසම්පන්නො නාසෙතබ්බො’ති අභබ්බොති වුත්තො, න තතො පුබ්බෙ। අයඤ්ච කිඤ්චාපි සහෙතුකො, භාවක්ඛයෙන පනස්ස අහෙතුකසදිසතාය මග්ගොපි න උප්පජ්ජතී”ති වදන්ති। අපරෙ පන “පබ්බජ්ජතො පුබ්බෙ උපක්කමෙන පණ්ඩකභාවමාපන්නං සන්ධාය ‘උපසම්පන්නො නාසෙතබ්බො’ති වුත්තං, උපසම්පන්නස්ස පන පච්ඡා උපක්කමෙන උපසම්පදාපි න විගච්ඡතී”ති, තං න යුත්තං। යදග්ගෙන හි පබ්බජ්ජතො පුබ්බෙ උපක්කමෙන අභබ්බො හොති, තදග්ගෙන පච්ඡාපි හොතීති වීමංසිත්වා ගහෙතබ්බං।
bod:ඉත්ථත්තාදි භාවො නත්ථි එතස්සාති <b>අභාවකො। පබ්බජ්ජා න වාරිතා</b>ති එත්ථ <b>පබ්බජ්ජා</b>ග්ගහණෙනෙව උපසම්පදාපි ගහිතා। තෙනාහ “යස්ස චෙත්ථ පබ්බජ්ජා වාරිතා”තිආදි। <b>තස්මිං</b> <pb M=1.240/> යෙවස්ස <b>පක්ඛෙ පබ්බජ්ජා වාරිතා</b>ති එත්ථ පන අපණ්ඩකපක්ඛෙපි පබ්බජ්ජාමත්තමෙව ලභති, උපසම්පදා පන තදාපි න වට්ටති, පණ්ඩකපක්ඛෙ පන ආගතො ලිඞ්ගනාසනාය නාසෙතබ්බොති වෙදිතබ්බන්ති වුත්තං।
bod:136:<b>උභතොබ්යඤ්ජනමස්ස අත්ථීති උභතොබ්යඤ්ජනකො</b>ති ඉමිනා අසමානාධිකරණවිසයො බාහිරත්ථසමාසොයං, පුරිමපදෙ ච විභත්තිඅලොපොති දස්සෙති। <b>බ්යඤ්ජන</b>න්ති චෙත්ථ පුරිසනිමිත්තං ඉත්ථිනිමිත්තඤ්ච අධිප්පෙතං। අථ උභතොබ්යඤ්ජනකස්ස එකමෙව ඉන්ද්රියං හොති, උදාහු ද්වෙති? එකමෙව හොති, න ද්වෙ। කථං විඤ්ඤායතීති චෙ? “යස්ස ඉත්ථින්ද්රියං උප්පජ්ජති, තස්ස පුරිසින්ද්රියං උප්පජ්ජතීති, නො। යස්ස වා පන පුරිසින්ද්රියං උප්පජ්ජති, තස්ස ඉත්ථින්ද්රියං උප්පජ්ජතීති, නො”ති (යම॰ 3.ඉන්ද්රියයමක.188) එකස්මිං සන්තානෙ ඉන්ද්රියභූතභාවද්වයස්ස උප්පත්තියා අභිධම්මෙ පටිසෙධිතත්තා, තඤ්ච ඛො ඉත්ථිඋභතොබ්යඤ්ජනකස්ස ඉත්ථින්ද්රියං, පුරිසඋභතොබ්යඤ්ජනකස්ස පුරිසින්ද්රියන්ති। යදි එවං දුතියබ්යඤ්ජනස්ස අභාවො ආපජ්ජති ඉන්ද්රියඤ්හි බ්යඤ්ජනස්ස කාරණං වුත්තං, තඤ්ච තස්ස නත්ථීති? වුච්චතෙ – න තස්ස ඉන්ද්රියං දුතියබ්යඤ්ජනකාරණං। කස්මා? සදා අභාවතො। ඉත්ථිඋභතොබ්යඤ්ජනකස්ස හි යදා ඉත්ථියා රාගචිත්තං උප්පජ්ජති, තදා පුරිසබ්යඤ්ජනං පාකටං හොති, ඉත්ථිබ්යඤ්ජනං පටිච්ඡන්නං ගුළ්හං හොති, තථා <pb V=1.182/> ඉතරස්ස ඉතරං। යදි ච තෙසං ඉන්ද්රියං දුතියබ්යඤ්ජනකාරණං භවෙය්ය, සදාපි බ්යඤ්ජනද්වයං තිට්ඨෙය්ය, න පන තිට්ඨති, තස්මා වෙදිතබ්බමෙතං “න තස්ස තං බ්යඤ්ජනකාරණං, කම්මසහායං පන රාගචිත්තමෙවෙත්ථ කාරණ”න්ති। යස්මා චස්ස එකමෙව ඉන්ද්රියං හොති, තස්මා ඉත්ථිඋභතොබ්යඤ්ජනකො සයම්පි ගබ්භං ගණ්හාති, පරම්පි ගණ්හාපෙති। පුරිසඋභතොබ්යඤ්ජනකො පරං ගණ්හාපෙති, සයං පන න ගණ්හාතීති සාරත්ථදීපනියං (සාරත්ථ॰ ටී॰ මහාවග්ග 3.116) ආගතං।
bod:විමතිවිනොදනියං <pb M=1.241/> (වි॰ වි॰ ටී॰ මහාවග්ග 2.116) පන – <b>ඉත්ථිඋභතොබ්යඤ්ජනකො</b>ති ඉත්ථින්ද්රියයුත්තො, ඉතරො පන පුරිසින්ද්රියයුත්තො। එකස්ස හි භාවද්වයං සහ න උප්පජ්ජති යමකෙ (යම॰ 3.ඉන්ද්රියයමක.188) පටික්ඛිත්තත්තා। දුතියබ්යඤ්ජනං පන කම්මසහායෙන අකුසලචිත්තෙනෙව භාවරහිතං උප්පජ්ජති। පකතිත්ථිපුරිසානම්පි කම්මමෙව බ්යඤ්ජනලිඞ්ගානං කාරණං, න භාවො තස්ස කෙනචි පච්චයෙන පච්චයත්තස්ස පට්ඨානෙ අවුත්තත්තා। කෙවලං භාවසහිතානංයෙව බ්යඤ්ජනලිඞ්ගානං පවත්තදස්සනත්ථං අට්ඨකථාසු (ධ॰ ස॰ අට්ඨ॰ 632-633) “ඉත්ථින්ද්රියං පටිච්ච ඉත්ථිලිඞ්ගාදීනී”තිආදිනා ඉන්ද්රියස්ස බ්යඤ්ජනකාරණත්තෙන වුත්තං। ඉධ පන අකුසලබලෙන ඉන්ද්රියං විනාපි බ්යඤ්ජනං උප්පජ්ජතීති වෙදිතබ්බං। උභින්නම්පි චෙ තෙසං උභතොබ්යඤ්ජනකානං। යදා ඉත්ථියා රාගො උප්පජ්ජති, තදා පුරිසබ්යඤ්ජනං පාකටං හොති, ඉතරං පටිච්ඡන්නං। යදා පුරිසෙ රාගො උප්පජ්ජති, තදා ඉත්ථිබ්යඤ්ජනං පාකටං හොති, ඉතරං පටිච්ඡන්නන්ති ආගතං।
bod:137:ථෙය්යාය සංවාසො එතස්සාති <b>ථෙය්යසංවාසකො</b>। සො ච න සංවාසමත්තස්සෙව ථෙනකො ඉධාධිප්පෙතො, අථ ඛො ලිඞ්ගස්ස තදුභයස්ස ච ථෙනකොපීති ආහ <b>“තයො ථෙය්යසංවාසකා”</b>තිආදි। <b>න යථාවුඩ්ඪං වන්දනං සාදියතී</b>ති යථාවුඩ්ඪං භික්ඛූනං වා සාමණෙරානං වා වන්දනං න සාදියති। <b>යථාවුඩ්ඪං වන්දනං සාදියතී</b>ති අත්තනා මුසාවාදං කත්වා දස්සිතවස්සානුරූපං යථාවුඩ්ඪං වන්දනං සාදියති। <b>භික්ඛුවස්සගණනාදිකො</b>ති ඉමිනා න එකකම්මාදිකොව ඉධ සංවාසො නාමාති දස්සෙති।
bod:138:<b>රාජ…පෙ॰… භයෙනා</b>ති එත්ථ <b>භය</b>-සද්දො පච්චෙකං යොජෙතබ්බො “රාජභයෙන දුබ්භික්ඛභයෙනා”තිආදිනා। <b>සංවාසං නාධිවාසෙති, යාව සො සුද්ධමානසො</b>ති රාජභයාදීහි <pb M=1.242/> ගහිතලිඞ්ගතාය <pb V=1.183/> සො සුද්ධමානසො යාව සංවාසං නාධිවාසෙතීති අත්ථො। යො හි රාජභයාදිං විනා කෙවලං භික්ඛූ වඤ්චෙත්වා තෙහි සද්ධිං සංවසිතුකාමතාය ලිඞ්ගං ගණ්හාති, සො අසුද්ධචිත්තතාය ලිඞ්ගග්ගහණෙනෙව ථෙය්යසංවාසකො නාම හොති। අයං පන තාදිසෙන අසුද්ධචිත්තෙන භික්ඛූ වඤ්චෙතුකාමතාය අභාවතො යාව සංවාසං නාධිවාසෙති, තාව ථෙය්යසංවාසකො නාම න හොති। තෙනෙව “රාජභයාදීහි ගහිතලිඞ්ගානං ‘ගිහී මං සමණොති ජානන්තූ’ති වඤ්චනචිත්තෙ සතිපි භික්ඛූනං වඤ්චෙතුකාමතාය අභාවා දොසො න ජාතො”ති තීසුපි ගණ්ඨිපදෙසු වුත්තං। කෙචි පන “වූපසන්තභයතා ඉධ සුද්ධචිත්තතා”ති වදන්ති, එවඤ්ච සති සො වූපසන්තභයො යාව සංවාසං නාධිවාසෙති, තාව ථෙය්යසංවාසකො න හොතීති අයමත්ථො විඤ්ඤායති। ඉමස්මිඤ්ච අත්ථෙ විඤ්ඤායමානෙ අවූපසන්තභයස්ස සංවාසසාදියනෙපි ථෙය්යසංවාසකො න හොතීති ආපජ්ජෙය්ය, න ච අට්ඨකථායං අවූපසන්තභයස්ස සංවාසසාදියනෙපි අථෙය්යසංවාසකතා දස්සිතා। <b>සබ්බපාසණ්ඩියභත්තානි භුඤ්ජන්තො</b>ති ච ඉමිනා අවූපසන්තභයෙනපි සංවාසං අසාදියන්තෙනෙව භවිතබ්බන්ති දීපෙති। තෙනෙව තීසුපි ගණ්ඨිපදෙසු වුත්තං “යස්මා විහාරං ආගන්ත්වා සඞ්ඝිකං ගණ්හන්තස්ස සංවාසං පරිහරිතුං දුක්කරං, තස්මා ‘සබ්බපාසණ්ඩියභත්තානි භුඤ්ජන්තො’ති ඉදං වුත්ත”න්ති। තස්මා රාජභයාදීහි ගහිතලිඞ්ගතායෙවෙත්ථ සුද්ධචිත්තතාති ගහෙතබ්බං।
bod:<b>සබ්බපාසණ්ඩියභත්තානී</b>ති සබ්බසාමයිකානං සාධාරණං කත්වා වීථිචතුක්කාදීසු ඨපෙත්වා දාතබ්බභත්තානි। <b>කායපරිහාරියානී</b>ති කායෙන පරිහරිතබ්බානි। <b>අබ්භුග්ගච්ඡන්තී</b>ති අභිමුඛං ගච්ඡන්ති। <b>කම්මන්තානුට්ඨානෙනා</b>ති කසිගොරක්ඛාදිකම්මාකරණෙන। <b>තදෙව පත්තචීවරං ආදාය විහාරං ගච්ඡතී</b>ති <pb M=1.243/> චීවරානි නිවාසනපාරුපනවසෙන ආදාය, පත්තඤ්ච අංසකූටෙ ලග්ගෙත්වා විහාරං ගච්ඡති।
bod:<b>නාපි සයං ජානාතී</b>ති “යො එවං පබ්බජති, සො ථෙය්යසංවාසකො නාම හොතී”ති වා “එවං කාතුං න ලභතී”ති වා “එවං පබ්බජිතො සමණො නාම න හොතී”ති වා න ජානාති। <b>යො එවං පබ්බජති, සො ථෙය්යසංවාසකො නාම හොතී</b>ති ඉදං පන නිදස්සනමත්තං। <b>අනුපසම්පන්නකාලෙයෙවා</b>ති ඉමිනා උපසම්පන්නකාලෙ සුත්වා සචෙපි නාරොචෙති, ථෙය්යසංවාසකො න හොතීති දීපෙති।
bod:<b>සික්ඛං</b> <pb V=1.184/> <b>අප්පච්චක්ඛාය…පෙ॰… ථෙය්යසංවාසකො න හොතී</b>ති ඉදං භික්ඛූහි දින්නලිඞ්ගස්ස අපරිච්චත්තත්තා න ලිඞ්ගත්ථෙනකො හොති, ලිඞ්ගානුරූපස්ස සංවාසස්ස සාදිතත්තා නාපි සංවාසත්ථෙනකො හොතීති වුත්තං। <b>එකො භික්ඛු කාසායෙ සඋස්සාහොව ඔදාතං නිවාසෙත්වා</b>ති එත්ථාපි ඉදමෙව කාරණං දට්ඨබ්බං। පරතො <b>“සාමණෙරො සලිඞ්ගෙ ඨිතො”</b>තිආදිනා සාමණෙරස්ස වුත්තවිධානෙසුපි අථෙය්යසංවාසපක්ඛෙ අයමෙව නයො। <b>“භික්ඛුනියාපි එසෙව නයො”</b>ති වුත්තමෙවත්ථං <b>“සාපි ගිහිභාවං පත්ථයමානා”</b>තිආදිනා විභාවෙති।
bod:<b>සචෙ කොචි වුඩ්ඪපබ්බජිතො</b>ති සාමණෙරං සන්ධාය වුත්තං। <b>මහාපෙළාදීසූ</b>ති එතෙන ගිහිසන්තකං දස්සිතං। <b>සාමණෙරපටිපාටියා…පෙ॰… ථෙය්යසංවාසකො න හොතී</b>ති එත්ථ කිඤ්චාපි ථෙය්යසංවාසකො න හොති, පාරාජිකං පන ආපජ්ජතියෙව। සෙසමෙත්ථ උත්තානමෙවාති සාරත්ථදීපනියං (සාරත්ථ॰ ටී॰ මහාවග්ග 3.110) වුත්තං।
bod:විමතිවිනොදනියං (වි॰ වි॰ ටී॰ මහාවග්ග 2.110) පන – ථෙය්යාය ලිඞ්ගග්ගහණමත්තම්පි ඉධ සංවාසො එවාති ආහ <b>“තයො ථෙය්යසංවාසකා”</b>ති। <b>න</b> <pb M=1.244/> <b>යථාවුඩ්ඪං වන්දන</b>න්ති භික්ඛූනං සාමණෙරානං වා වන්දනං න සාදියති। <b>යථාවුඩ්ඪං වන්දන</b>න්ති අත්තනා මුසාවාදෙන දස්සිතවස්සක්කමෙන භික්ඛූනං වන්දනං සාදියති। දහරසාමණෙරො පන වුඩ්ඪසාමණෙරානං, දහරභික්ඛූ ච වුඩ්ඪානං වන්දනං සාදියන්තොපි ථෙය්යසංවාසකො න හොති। <b>ඉමස්මිං අත්ථෙ</b>ති සංවාසත්ථෙනකත්ථෙ। <b>භික්ඛුවස්සානී</b>ති ඉදං සංවාසත්ථෙනකෙ වුත්තපාඨවසෙන වුත්තං, සයමෙව පන පබ්බජිත්වා සාමණෙරවස්සානි ගණෙන්තොපි උභයත්ථෙනකො එව। න කෙවලඤ්ච පුරිසොව, ඉත්ථීපි භික්ඛූනීසු එවං පටිපජ්ජති, ථෙය්යසංවාසිකාව। ආදිකම්මිකාපි චෙත්ථ න මුච්චන්ති। උපසම්පන්නෙසු එව පඤ්ඤත්තාපත්තිං පටිච්ච ආදිකම්මිකා වුත්තා, තෙනෙවෙත්ථ ආදිකම්මිකොපි න මුත්තො।
bod:<b>රාජ…පෙ॰… භයෙනා</b>ති එත්ථ <b>භය</b>-සද්දො පච්චෙකං යොජෙතබ්බො। <b>යාව සො සුද්ධමානසො</b>ති “ඉමිනා ලිඞ්ගෙන භික්ඛූ වඤ්චෙත්වා තෙහි සංවසිස්සාමී”ති අසුද්ධචිත්තාභාවෙන සුද්ධචිත්තො। තෙන හි අසුද්ධචිත්තෙන ලිඞ්ගෙ ගහිතමත්තෙ පච්ඡා භික්ඛූහි සහ සංවසතු වා මා වා, ලිඞ්ගත්ථෙනකො හොති। පච්ඡා සංවසන්තොපි අභබ්බො හුත්වා සංවසති, තස්මා උභයත්ථෙනකොපි ලිඞ්ගත්ථෙනකෙ එව පවිසතීති වෙදිතබ්බං। යො පන රාජාදිභයෙන සුද්ධචිත්තොව ලිඞ්ගං ගහෙත්වා විචරන්තො <pb V=1.185/> පච්ඡා “භික්ඛුවස්සානි ගණෙත්වා ජීවස්සාමී”ති අසුද්ධචිත්තං උප්පාදෙති, සො චිත්තුප්පාදමත්තෙන ථෙය්යසංවාසකො න හොති සුද්ධචිත්තෙන ගහිතලිඞ්ගත්තා। සචෙ පන සො භික්ඛූනං සන්තිකං ගන්ත්වා සාමණෙරවස්සගණනාදිං කරොති, තදා සංවාසත්ථෙනකො, උභයත්ථෙනකො වා හොතීති දට්ඨබ්බං। යං පන පරතො “සහ ධුරනික්ඛෙපෙන අයම්පි ථෙය්යසංවාසකොවා”ති වුත්තං, තං භික්ඛූහි සඞ්ගම්ම සංවාසාධිවාසනවසෙන ධුරනික්ඛෙපං සන්ධාය වුත්තං। තෙන වුත්තං <b>“සංවාසං නාධිවාසෙති, යාවා”</b>ති <pb M=1.245/>, තස්ස තාව ථෙය්යසංවාසකො නාම න වුච්චතීති සම්බන්ධො දට්ඨබ්බො। එත්ථ ච චොරාදිභයං විනාපි කීළාධිප්පායෙන ලිඞ්ගං ගහෙත්වා භික්ඛූනම්පි සන්තිකෙ පබ්බජිතාලයං දස්සෙත්වා වන්දනාදිං අසාදියන්තොපි “සොභති නු ඛො මෙ පබ්බජිතලිඞ්ග”න්තිආදිනා සුද්ධචිත්තෙන ගණ්හන්තොපි ථෙය්යසංවාසකො න හොතීති දට්ඨබ්බං।
bod:<b>සබ්බපාසණ්ඩියභත්තානී</b>ති සබ්බසාමයිකානං සාධාරණං කත්වා පඤ්ඤත්තානි භත්තානි। ඉදඤ්ච භික්ඛූනඤ්ඤෙව නියමිතභත්තග්ගහණෙ සංවාසොපි සම්භවෙය්යාති සබ්බසාධාරණභත්තං වුත්තං। සංවාසං පන අසාදියිත්වා අභික්ඛුකවිහාරාදීසු විහාරභත්තාදීනි භුඤ්ජන්තොපි ථෙය්යසංවාසකො න හොති එව। <b>කම්මන්තානුට්ඨානෙනා</b>ති කසිආදිකම්මාකරණෙන। <b>පත්තචීවරං ආදායා</b>ති භික්ඛුලිඞ්ගවසෙන සරීරෙන ධාරෙත්වා।
bod:<b>යො එවං පබ්බජති, සො ථෙය්යසංවාසකො නාම හොතී</b>ති ඉදං නිදස්සනමත්තං। “ථෙය්යසංවාසකො”ති පන නාමං අජානන්තොපි “එවං කාතුං න වට්ටතී”ති වා “කරොන්තො සමණො නාම න හොතී”ති වා “යදි ආරොචෙස්සාමි, ඡඩ්ඩයිස්සන්ති ම”න්ති වා “යෙන කෙනචි පබ්බජ්ජා මෙ න රුහතී”ති ජානාති, ථෙය්යසංවාසකො හොති। යො පන පඨමං “පබ්බජ්ජා එවං මෙ ගහිතා”ති සඤ්ඤී කෙවලං අන්තරා අත්තනො සෙතවත්ථනිවාසනාදිවිප්පකාරං පකාසෙතුං ලජ්ජන්තො න කථෙති, සො ථෙය්යසංවාසකො න හොති। <b>අනුපසම්පන්නකාලෙයෙවා</b>ති එත්ථ අවධාරණෙන උපසම්පන්නකාලෙ ථෙය්යසංවාසකලක්ඛණං ඤත්වා වඤ්චනායපි නාරොචෙති, ථෙය්යසංවාසකො න හොතීති දීපෙති। සො හි සුද්ධචිත්තෙන ගහිතලිඞ්ගත්තා ලිඞ්ගත්ථෙනකො න හොති, ලද්ධූපසම්පදත්තා තදනුගුණස්සෙව සංවාසස්ස සාදිතත්තා සංවාසත්ථෙනකොපි <pb M=1.246/> න හොති। අනුපසම්පන්නො පන ලිඞ්ගත්ථෙනකො හොති, සංවාසාරහස්ස ලිඞ්ගස්ස ගහිතත්තා සංවාසසාදියනමත්තෙන සංවාසත්ථෙනකො හොති।
bod:<b>සලිඞ්ගෙ</b> <pb V=1.186/> <b>ඨිතො</b>ති සලිඞ්ගභාවෙ ඨිතො। <b>ථෙය්යසංවාසකො න හොතී</b>ති භික්ඛූහි දින්නලිඞ්ගස්ස අපරිච්චත්තත්තා ලිඞ්ගත්ථෙනකො න හොති। භික්ඛුපටිඤ්ඤාය අපරිච්චත්තත්තා සංවාසත්ථෙනකො න හොති। යං පන මාතිකාට්ඨකථායං (කඞ්ඛා॰ අට්ඨ॰ පඨමපාරාජිකවණ්ණනා) “ලිඞ්ගානුරූපස්ස සංවාසස්ස සාදිතත්තා නාපි සංවාසත්ථෙනකො”ති කාරණං වුත්තං, තම්පි ඉදමෙව කාරණං සන්ධාය වුත්තං। ඉතරථා සාමණෙරස්සාපි භික්ඛුවස්සගණනාදීසු ලිඞ්ගානුරූපසංවාසො එව සාදිතොති සංවාසත්ථෙනකතා න සියා භික්ඛූහි දින්නලිඞ්ගස්ස උභින්නම්පි සාධාරණත්තා। යථා චෙත්ථ භික්ඛු, එවං සාමණෙරොපි පාරාජිකං සමාපන්නො සාමණෙරපටිඤ්ඤාය අපරිච්චත්තත්තා සංවාසත්ථෙනකො න හොතීති වෙදිතබ්බො। <b>සොභතීති සම්පටිච්ඡිත්වා</b>ති කාසාවධාරණෙ ධුරං නික්ඛිපිත්වා ගිහිභාවං සම්පටිච්ඡිත්වා।
bod:<b>සචෙ කොචි වුඩ්ඪපබ්බජිතො</b>ති සාමණෙරං සන්ධාය වුත්තං। <b>මහාපෙළාදීසූ</b>ති විලීවාදිමයෙසු ඝරද්වාරෙසු ඨපිතෙසු භත්තභාජනවිසෙසෙසු। එතෙන විහාරෙ භික්ඛූහි සද්ධිං වස්සගණනාදීනං අකරණං දස්සෙතීති වුත්තං।
bod:139:තිත්ථියපක්කන්තකකථායං <b>තෙසං ලිඞ්ගෙ ආදින්නමත්තෙ තිත්ථියපක්කන්තකො හොතී</b>ති “තිත්ථියො භවිස්සාමී”ති ගතස්ස ලිඞ්ගග්ගහණෙනෙව තෙසං ලද්ධිපි ගහිතායෙව හොතීති කත්වා වුත්තං। කෙනචි පන “තෙසං ලිඞ්ගෙ ආදින්නමත්තෙ ලද්ධියා ගහිතායපි අග්ගහිතායපි තිත්ථියපක්කන්තකො හොතී”ති වුත්තං, තං න ගහෙතබ්බං। න හි “තිත්ථියො භවිස්සාමී”ති ගතස්ස ලිඞ්ගසම්පටිච්ඡනතො අඤ්ඤං ලද්ධිග්ගහණං <pb M=1.247/> නාම අත්ථි। ලිඞ්ගසම්පටිච්ඡනෙනෙව හි සො ගහිතලද්ධිකො හොති। තෙනෙව “වීමංසනත්ථං කුසචීරාදීනි…පෙ॰… යාව න සම්පටිච්ඡති, තාව තං ලද්ධි රක්ඛති, සම්පටිච්ඡිතමත්තෙ තිත්ථියපක්කන්තකො හොතී”ති වුත්තං। <b>නග්ගොව ආජීවකානං උපස්සයං ගච්ඡති, පදවාරෙ පදවාරෙ දුක්කට</b>න්ති “ආජීවකො භවිස්ස”න්ති අසුද්ධචිත්තෙන ගමනපච්චයා දුක්කටං වුත්තං। නග්ගෙන හුත්වා ගමනපච්චයාපි පදවාරෙ දුක්කටා න මුච්චතියෙවාති සාරත්ථදීපනියං (සාරත්ථ॰ ටී॰ මහාවග්ග 3.110) වුත්තං।
bod:විමතිවිනොදනියං (වි॰ වි॰ ටී॰ මහාවග්ග 2.110) පන – තිත්ථියපක්කන්තකාදිකථාසු <b>තෙසං ලිඞ්ගෙ ආදින්නමත්තෙ</b>ති වීමංසාදිඅධිප්පායං විනා “තිත්ථියො භවිස්සාමී”ති සන්නිට්ඨානවසෙන ලිඞ්ගෙ කායෙන ධාරිතමත්තෙ। <b>සයමෙවා</b>ති තිත්ථියානං සන්තිකං අගන්ත්වා <pb V=1.187/> සයමෙව සඞ්ඝාරාමෙපි කුසචීරාදීනි නිවාසෙති। <b>ආජීවකො භවිස්සන්ති…පෙ॰… ගච්ඡතී</b>ති ආජීවකානං සන්තිකෙ තෙසං පබ්බජනවිධිනා “ආජීවකො භවිස්සාමී”ති ගච්ඡති। තස්ස හි තිත්ථියභාවූපගමනං පති සන්නිට්ඨානෙ විජ්ජමානෙපි “ගන්ත්වා භවිස්සාමී”ති පරිකප්පිතත්තා පදවාරෙ දුක්කටමෙව වුත්තං। <b>දුක්කට</b>න්ති පාළියා අවුත්තෙපි මෙථුනාදීසු වුත්තපුබ්බපයොගදුක්කටානුලොමතො වුත්තං। එතෙන ච සන්නිට්ඨානවසෙන ලිඞ්ගෙ සම්පටිච්ඡිතෙ පාරාජිකං, තතො පුරිමපයොගෙ ථුල්ලච්චයඤ්ච වත්තබ්බමෙව। ථුල්ලච්චයක්ඛණෙ නිවත්තන්තොපි ආපත්තිං දෙසාපෙත්වා මුච්චති එවාති දට්ඨබ්බං। යථා චෙත්ථ, එවං සඞ්ඝභෙදෙපි ලොහිතුප්පාදෙපි භික්ඛූනං පුබ්බපයොගාදීසු දුක්කටථුල්ලච්චයපාරාජිකාහි මුච්චනසීමා ච වෙදිතබ්බා। සාසනවිරුද්ධතායෙත්ථ ආදිකම්මිකානම්පි අනාපත්ති න වුත්තා। පබ්බජ්ජායපි අභබ්බතාදස්සනත්ථං පනෙතෙ අඤ්ඤෙ ච පාරාජිකකණ්ඩෙ විසුං <pb M=1.248/> සික්ඛාපදෙන පාරාජිකාදිං අදස්සෙත්වා ඉධ අභබ්බෙසු එව වුත්තාති වෙදිතබ්බං।
bod:<b>තං ලද්ධී</b>ති තිත්ථියවෙසෙ සෙට්ඨභාවග්ගහණමෙව සන්ධාය වුත්තං। තෙසඤ්හි තිත්ථියානං සස්සතාදිග්ගාහං ගණ්හන්තොපි ලිඞ්ගෙ අසම්පටිච්ඡිතෙ තිත්ථියපක්කන්තකො න හොති, තං ලද්ධිං අග්ගහෙත්වාපි “එතෙසං වතචරියා සුන්දරා”ති ලිඞ්ගං සම්පටිච්ඡන්තො තිත්ථියපක්කන්තකො හොති එව। <b>ලද්ධියා අභාවෙනා</b>ති භික්ඛුභාවෙ සාලයතාය තිත්ථියභාවූපගමනලද්ධියා අභාවෙන। එතෙන ච ආපදාසු කුසචීරාදිං පාරුපන්තස්සපි නග්ගස්ස විය අනාපත්තීති දස්සෙති। <b>උපසම්පන්නභික්ඛුනා කථිතො</b>ති එත්ථ සඞ්ඝභෙදකොපි උපසම්පන්නභික්ඛුනාව කථිතො, මාතුඝාතකාදයො පන අනුපසම්පන්නෙනාතිපි දට්ඨබ්බන්ති ආගතං।
bod:140:තිරච්ඡානකථායං <b>“යො කොචි අමනුස්සජාතියො, සබ්බොව ඉමස්මිං අත්ථෙ තිරච්ඡානගතොති වෙදිතබ්බො”</b>ති එතෙන එසො මනුස්සජාතියො එව භගවතො සාසනෙ පබ්බජිතුං වා උපසම්පජ්ජිතුං වා ලභති, න තතො අඤ්ඤෙති දීපෙති। තෙනාහ භගවා “තුම්හෙ ඛොත්ථ නාගා අවිරුළ්හිධම්මා ඉමස්මිං ධම්මවිනයෙ”ති (මහාව॰ 111)।
bod:141:ආනන්තරියකථායං තිරච්ඡානාදිඅමනුස්සජාතිතො මනුස්සජාතිකානඤ්ඤෙව පුත්තෙසු මෙත්තාදයොපි තික්ඛවිසදා හොන්ති ලොකුත්තරගුණා වියාති ආහ <b>“මනුස්සිත්ථිභූතා ජනිකා මාතා”</b>ති। යථා මනුස්සානඤ්ඤෙව කුසලපවත්ති තික්ඛවිසදා, එවං අකුසලපවත්තිපීති ආහ <b>“සයම්පි</b> <pb V=1.188/> <b>මනුස්සජාතිකෙනෙවා”</b>තිආදි। අථ වා යථා සමානජාතියස්ස විකොපනෙ කම්මං ගරුතරං, න තථා විජාතියස්සාති ආහ <b>“මනුස්සිත්ථිභූතා”</b>ති। පුත්තසම්බන්ධෙන මාතුපිතුසමඤ්ඤා <pb M=1.249/>, දත්තකිත්තිමාදිවසෙනපි පුත්තවොහාරො ලොකෙ දිස්සති, සො ච ඛො පරියායතොති නිප්පරියායසිද්ධතං දස්සෙතුං <b>“ජනිකා මාතා”</b>ති වුත්තං। යථා මනුස්සත්තභාවෙ ඨිතස්සෙව කුසලධම්මානං තික්ඛවිසදසූරභාවාපත්ති යථා තං තිණ්ණම්පි බොධිසත්තානං බොධිත්තයනිබ්බත්තියං, එවං මනුස්සත්තභාවෙ ඨිතස්සෙව අකුසලධම්මානම්පි තික්ඛවිසදසූරභාවාපත්තීති ආහ <b>“සයම්පි මනුස්සජාතිකෙනෙවා”</b>ති। <b>ආනන්තරියෙනා</b>ති එත්ථ චුතිඅනන්තරං නිරයෙ පටිසන්ධිඵලං අනන්තරං නාම, තස්මිං අනන්තරෙ ජනකත්තෙන නියුත්තං ආනන්තරියං, තෙන। අථ වා චුතිඅනන්තරං ඵලං අනන්තරං නාම, තස්මිං අනන්තරෙ නියුත්තං, තන්නිබ්බත්තනෙන අනන්තරකරණසීලං, අනන්තරප්පයොජනං වා ආනන්තරියං, තෙන <b>ආනන්තරියෙන මාතුඝාතකකම්මෙන</b>। පිතුඝාතකෙපි “යෙන මනුස්සභූතො ජනකො පිතා සයම්පි මනුස්සජාතිකෙනෙව සතා සඤ්චිච්ච ජීවිතා වොරොපිතො, අයං ආනන්තරියෙන පිතුඝාතකකම්මෙන පිතුඝාතකො”තිආදිනා සබ්බං වෙදිතබ්බන්ති ආහ <b>“පිතුඝාතකෙපි එසෙව නයො”</b>ති।
bod:පරිවත්තිතලිඞ්ගම්පි මාතරං වා පිතරං වා ජීවිතා වොරොපෙන්තස්ස ආනන්තරියකම්මං හොතියෙව। සතිපි හි ලිඞ්ගපරිවත්තෙ සො එව එකකම්මනිබ්බත්තො භවඞ්ගප්පබන්ධො ජීවිතප්පබන්ධො, න අඤ්ඤොති। යො පන සයං මනුස්සො තිරච්ඡානභූතං පිතරං වා මාතරං වා, සයං වා තිරච්ඡානභූතො මනුස්සභූතං, තිරච්ඡානොයෙව වා තිරච්ඡානභූතං ජීවිතා වොරොපෙති, තස්ස කම්මං ආනන්තරියං න හොති, භාරියං පන හොති, ආනන්තරියං ආහච්චෙව තිට්ඨති। එළකචතුක්කං සඞ්ගාමචතුක්කං චොරචතුක්කඤ්චෙත්ථ කථෙතබ්බං। “එළකං මාරෙමී”ති අභිසන්ධිනාපි හි එළකට්ඨානෙ ඨිතං මනුස්සො මනුස්සභූතං මාතරං වා පිතරං වා මාරෙන්තො ආනන්තරියං <pb M=1.250/> ඵුසති මරණාධිප්පායෙනෙව ආනන්තරියවත්ථුනො විකොපිතත්තා। එළකාභිසන්ධිනා, පන මාතාපිතිඅභිසන්ධිනා වා එළකං මාරෙන්තො ආනන්තරියං න ඵුසති ආනන්තරියවත්ථුනො අභාවතො। මාතාපිතිඅභිසන්ධිනා මාතාපිතරො මාරෙන්තො ඵුස්සතෙව। එස නයො ඉතරස්මිම්පි චතුක්කද්වයෙ। යථා ච මාතාපිතූසු, එවං අරහන්තෙසු එතානි චතුක්කානි වෙදිතබ්බානි। සබ්බත්ථ හි පුරිමං අභිසන්ධිචිත්තං අප්පමාණං, වධකචිත්තං, පන තදාරම්මණජීවිතින්ද්රියඤ්ච පමාණං। කතානන්තරියකම්මො ච “තස්ස කම්මස්ස විපාකං පටිබාහෙස්සාමී”ති සකලචක්කවාළං මහාචෙතියප්පමාණෙහි කඤ්චනථූපෙහි පූරෙත්වාපි සකලචක්කවාළං පූරෙත්වා නිසින්නස්ස භික්ඛුසඞ්ඝස්ස මහාදානං <pb V=1.189/> දත්වාපි බුද්ධස්ස භගවතො සඞ්ඝාටිකණ්ණං අමුඤ්චන්තො විචරිත්වාපි කායස්ස භෙදා නිරයමෙව උපපජ්ජති, පබ්බජ්ජඤ්ච න ලභති। පිතුඝාතකෙ <b>වෙසියා පුත්තො</b>ති උපලක්ඛණමත්තං, කුලිත්ථියා අතිචාරිනියා පුත්තොපි අත්තනො පිතරං අජානිත්වා ඝාන්තෙන්තොපි පිතුඝාතකොව හොති।
bod:අරහන්තඝාතකකම්මෙ <b>අවසෙස</b>න්ති අනාගාමිආදිකං। අයමෙත්ථ සඞ්ඛෙපො, විත්ථාරො පන තතියපාරාජිකවණ්ණනාතො ගහෙතබ්බො।
bod:<b>“දුට්ඨචිත්තෙනා”</b>ති වුත්තමෙවත්ථං විභාවෙති <b>“වධකචිත්තෙනා”</b>ති। වධකචෙතනාය හි දූසිතං චිත්තං ඉධ දුට්ඨචිත්තං නාම। <b>ලොහිතං උප්පාදෙතී</b>ති එත්ථ තථාගතස්ස අභෙජ්ජකායතාය පරූපක්කමෙන චම්මච්ඡෙදං කත්වා ලොහිතපග්ඝරණං නාම නත්ථි, සරීරස්ස පන අන්තොයෙව එකස්මිං ඨානෙ ලොහිතං සමොසරති, ආඝාතෙන පකුප්පමානං සඤ්චිතං හොති। දෙවදත්තෙන පවිද්ධසිලතො භිජ්ජිත්වා ගතා සක්ඛලිකාපි තථාගතස්ස පාදන්තං පහරි, ඵරසුනා පහටො විය <pb M=1.251/> පාදො අන්තොලොහිතොයෙව අහොසි। ජීවකො පන තථාගතස්ස රුචියා සත්ථකෙන චම්මං ඡින්දිත්වා තම්හා ඨානා දුට්ඨලොහිතං නීහරිත්වා ඵාසුමකාසි, තෙනස්ස පුඤ්ඤකම්මමෙව අහොසි। තෙනාහ <b>“ජීවකො වියා”</b>තිආදි।
bod:අථ යෙ පරිනිබ්බුතෙ තථාගතෙ චෙතියං භින්දන්ති, බොධිං ඡින්දන්ති, ධාතුම්හි උපක්කමන්ති, තෙසං කිං හොතීති? භාරියං කම්මං හොති ආනන්තරියසදිසං। සධාතුකං පන ථූපං වා පටිමං වා බාධමානං බොධිසාඛං ඡින්දිතුං වට්ටති। සචෙපි තත්ථ නිලීනා සකුණා චෙතියෙ වච්චං පාතෙන්ති, ඡින්දිතුං වට්ටතියෙව। පරිභොගචෙතියතො හි සරීරචෙතියං ගරුතරං। චෙතියවත්ථුං භින්දිත්වා ගච්ඡන්තෙ බොධිමූලෙපි ඡින්දිත්වා හරිතුං වට්ටති। යා පන බොධිසාඛා බොධිඝරං බාධති, තං ගෙහරක්ඛණත්ථං ඡින්දිතුං න ලභති। බොධිඅත්ථාය හි ගෙහං, න ගෙහත්ථාය බොධි। ආසනඝරෙපි එසෙව නයො। යස්මිං පන ආසනඝරෙ ධාතු නිහිතා හොති, තස්ස රක්ඛණත්ථාය තං සාඛං ඡින්දිතුං වට්ටති। බොධිජග්ගනත්ථං ඔජොහරණසාඛං වා පූතිට්ඨානං වා ඡින්දිතුං වට්ටතියෙව, සත්ථු රූපකායපටිජග්ගනෙ විය පුඤ්ඤම්පි හොති।
bod:සඞ්ඝභෙදෙ <b>චතුන්නං කම්මාන</b>න්ති අපලොකනාදීනං චතුන්නං කම්මානං। <b>අයං සඞ්ඝභෙදකො</b>ති පකතත්තං භික්ඛුං <pb V=1.190/> සන්ධාය වුත්තං। පුබ්බෙ එව පාරාජිකං සමාපන්නො වා වත්ථාදිදොසෙන විපන්නුපසම්පදො වා සඞ්ඝං භින්දන්තොපි ආනන්තරියං න ඵුසති, සඞ්ඝො පන භින්නොව හොති, පබ්බජ්ජා චස්ස න වාරිතාති දට්ඨබ්බං।
bod:භික්ඛුනීදූසනෙ <b>ඉච්ඡමාන</b>න්ති ඔදාතවත්ථවසනං ඉච්ඡමානං। තෙනෙවාහ <b>“ගිහිභාවෙ සම්පටිච්ඡිතමත්තෙයෙවා”</b>ති। නෙව පබ්බජ්ජා <pb M=1.252/> අත්ථීති යොජනා। යො ච පටික්ඛිත්තෙ අභබ්බෙ ච පුග්ගලෙ ඤත්වා පබ්බාජෙති, උපසම්පාදෙති වා, දුක්කටං। අජානන්තස්ස සබ්බත්ථ අනාපත්තීති වෙදිතබ්බං।
bod:142:ගබ්භමාසෙහි සද්ධිං වීසති වස්සානි අස්සාති <b>ගබ්භවීසො</b>। <b>හායනවඩ්ඪන</b>න්ති ගබ්භමාසෙසු අධිකෙසු උත්තරි හායනං, ඌනෙසු වඩ්ඪනන්ති වෙදිතබ්බං। <b>එකූනවීසතිවස්ස</b>න්ති ද්වාදස මාසෙ මාතුකුච්ඡිස්මිං වසිත්වා මහාපවාරණාය ජාතකාලතො පට්ඨාය එකූනවීසතිවස්සං। <b>පාටිපදදිවසෙ</b>ති පච්ඡිමිකාය වස්සූපගමනදිවසෙ। “තිංසරත්තිදිවො මාසො”ති (අ॰ නි॰ 3.71; 8.43; විභ॰ 1023) වචනතො <b>“චත්තාරො මාසා පරිහායන්තී”</b>ති වුත්තං। <b>වස්සං උක්කඩ්ඪන්තී</b>ති වස්සං උද්ධං කඩ්ඪන්ති, තතියසංවච්ඡරෙ එකමාසස්ස අධිකත්තා මාසපරිච්චජනවසෙන වස්සං උද්ධං කඩ්ඪන්තීති අත්ථො, තස්මා තතියො සංවච්ඡරො තෙරසමාසිකො හොති। සංවච්ඡරස්ස පන ද්වාදසමාසිකත්තා අට්ඨාරසසු වස්සෙසු අධිකමාසෙ විසුං ගහෙත්වා <b>“ඡ මාසා වඩ්ඪන්තී”</b>ති වුත්තං। <b>තතො</b>ති ඡමාසතො। <b>නික්කඞ්ඛා හුත්වා</b>ති අධිකමාසෙහි සද්ධිං පරිපුණ්ණවීසතිවස්සත්තා නිබ්බෙමතිකා හුත්වා। යං පන වුත්තං තීසුපි ගණ්ඨිපදෙසු “අට්ඨාරසන්නංයෙව වස්සානං අධිකමාසෙ ගහෙත්වා ගණිතත්තා සෙසවස්සද්වයස්සපි අධිකදිවසානි හොන්ති, තානි අධිකදිවසානි සන්ධාය ‘නික්කඞ්ඛා හුත්වා’ති වුත්ත”න්ති, තං න ගහෙතබ්බං। න හි ද්වීසු වස්සෙසු අධිකදිවසානි නාම විසුං උපලබ්භන්ති තතියෙ වස්සෙ වස්සුක්කඩ්ඪනවසෙන අධිකමාසෙ පරිච්චත්තෙයෙව අතිරෙකමාසසම්භවතො, තස්මා ද්වීසු වස්සෙසු අතිරෙකදිවසානි විසුං න සම්භවන්ති।
bod:“තෙ ද්වෙ මාසෙ ගහෙත්වා වීසති වස්සානි පරිපුණ්ණානි හොන්තී”ති කස්මා වුත්තං, එකූනවීසතිවස්සම්හි ච පුන අපරස්මිං <pb M=1.253/> වස්සෙ පක්ඛිත්තෙ වීසති වස්සානි පරිපුණ්ණානි හොන්තීති ආහ <b>“එත්ථ පන…පෙ॰… වුත්ත”</b>න්ති। අනෙකත්ථත්තා නිපාතානං <b>පන</b>-සද්දො හිසද්දත්ථො, එත්ථ <pb V=1.191/> හීති වුත්තං හොති। ඉදඤ්හි වුත්තස්සෙවත්ථස්ස සමත්ථනවසෙන වුත්තං। ඉමිනා ච ඉමං දීපෙති – යං වුත්තං “එකූනවීසතිවස්සං සාමණෙරං නික්ඛමනීයපුණ්ණමාසිං අතික්කම්ම පාටිපදදිවසෙ උපසම්පාදෙන්තී”ති, තත්ථ ගබ්භමාසෙපි ගහෙත්වා ද්වීහි මාසෙහි අපරිපුණ්ණවීසතිවස්සං සන්ධාය “එකූනවීසතිවස්ස”න්ති වුත්තං, තස්මා අධිකමාසෙසු ද්වීසු ගහිතෙසු එව වීසති වස්සානි පරිපුණ්ණානි නාම හොන්තීති। <b>තස්මා</b>ති යස්මා ගබ්භමාසාපි ගණනූපගා හොන්ති, තස්මා। <b>එකවීසතිවස්සො හොතී</b>ති ජාතදිවසතො පට්ඨාය වීසතිවස්සො සමානො ගබ්භමාසෙහි සද්ධිං එකවීසතිවස්සො හොති। <b>අඤ්ඤං උපසම්පාදෙතී</b>ති උපජ්ඣායො, කම්මවාචාචරියො වා හුත්වා උපසම්පාදෙතීති සාරත්ථදීපනියං (සාරත්ථ॰ ටී॰ පාචිත්තිය 3.406) ආගතං।
bod:ගබ්භෙ සයිතකාලෙන සද්ධිං වීසතිමං වස්සං පරිපුණ්ණමස්සාති <b>ගබ්භවීසො। නික්ඛමනීයපුණ්ණමාසී</b>ති සාවණමාසස්ස පුණ්ණමියා ආසාළ්හීපුණ්ණමියා අනන්තරපුණ්ණමී। <b>පාටිපදදිවසෙ</b>ති පච්ඡිමිකාය වස්සූපනායිකාය, ද්වාදස මාසෙ මාතුකුච්ඡිස්මිං වසිත්වා මහාපවාරණාය ජාතං උපසම්පාදෙන්තීති අත්ථො। “තිංසරත්තිදිවො මාසො, ද්වාදසමාසිකො සංවච්ඡරො”ති වචනතො <b>“චත්තාරො මාසා පරිහායන්තී”</b>ති වුත්තං। <b>වස්සං උක්කඩ්ඪන්තී</b>ති වස්සං උද්ධං කඩ්ඪන්ති, “එකමාසං අධිකමාසො”ති ඡඩ්ඩෙත්වා වස්සං උපගච්ඡන්තීති අත්ථො, තස්මා තතියො තතියො සංවච්ඡරො තෙරසමාසිකො හොති। <b>තෙ ද්වෙ මාසෙ ගහෙත්වා</b>ති නික්ඛමනීයපුණ්ණමාසතො යාව ජාතදිවසභූතා මහාපවාරණා, තාව යෙ ද්වෙ මාසා අනාගතා, තෙසං අත්ථාය <pb M=1.254/> අධිකමාසතො ලද්ධෙ ද්වෙ මාසෙ ගහෙත්වා। තෙනාහ “යො පවාරෙත්වා වීසතිවස්සො භවිස්සතී”තිආදි। <b>“නික්කඞ්ඛා හුත්වා”</b>ති ඉදං අට්ඨාරසන්නං වස්සානං එව අධිකමාසෙ ගහෙත්වා තතො වීසතියා වස්සෙසුපි චාතුද්දසීනං අත්ථාය චතුන්නං මාසානං පරිහාපනෙන සබ්බථා පරිපුණ්ණවීසතිවස්සතං සන්ධාය වුත්තං।
bod:<b>පවාරෙත්වා වීසතිවස්සො භවිස්සතී</b>ති මහාපවාරණාදිවසෙ අතික්කන්තෙ ගබ්භවස්සෙන සහ වීසතිවස්සො භවිස්සතීති අත්ථො। <b>තස්මා</b>ති යස්මා ගබ්භමාසාපි ගණනූපගා හොන්ති, තස්මා। <b>එකවීසතිවස්සො</b>ති ජාතියා වීසතිවස්සං සන්ධාය වුත්තං। <b>අඤ්ඤං උපසම්පාදෙතී</b>ති උපජ්ඣායො, ආචරියො වා හුත්වා උපසම්පාදෙති। <b>සොපී</b>ති උපසම්පාදෙන්තොපි අනුපසම්පන්නොති විමතිවිනොදනියං (වි॰ වි॰ ටී॰ පාචිත්තිය 2.406) ආගතං।
bod:එත්ථ <pb V=1.192/> සියා – අට්ඨකථාටීකාසු “අට්ඨාරසසු වස්සෙසු ඡ මාසා වඩ්ඪන්තී”ති වුත්තං, ඉදානි පන “එකූනවීසතියා වස්සෙසු සත්ත මාසා අධිකා”ති වදන්ති, කථමෙත්ථ විඤ්ඤාතබ්බන්ති? වුච්චතෙ – අට්ඨකථාටීකාසු සාසනවොහාරෙන ලොකියගතිං අනුපගම්ම තීසු තීසු සංවච්ඡරෙසු මාසඡඩ්ඩනං ගහෙත්වා “අට්ඨාරසසු වස්සෙසු ඡ මාසා වඩ්ඪන්තී”ති වුත්තං, ඉදානි පන වෙදවොහාරෙන චන්දසූරියගතිසඞ්ඛාතං තිථිං ගහෙත්වා ගණෙන්තො “එකූනවීසතියා වස්සෙසු සත්ත මාසා අධිකා”ති වදන්තීති, තං වස්සූපනායිකකථායං ආවි භවිස්සති।
bod:143:මාතා වා මතා හොතීති සම්බන්ධො। <b>සොයෙවා</b>ති පබ්බජ්ජාපෙක්ඛො එව।
bod:144:<b>“එකසීමායඤ්ච</b> <pb M=1.255/> <b>අඤ්ඤෙපි භික්ඛූ අත්ථීති</b> ඉමිනා එකසීමායං භික්ඛුම්හි අසති භණ්ඩුකම්මාරොචනකිච්චං නත්ථීති දස්සෙති। <b>ඛණ්ඩසීමාය වා ඨත්වා නදීසමුද්දාදීනි වා ගන්ත්වා පබ්බාජෙතබ්බො</b>ති එතෙන සබ්බෙ සීමට්ඨකභික්ඛූ ආපුච්ඡිතබ්බා, අනාපුච්ඡා පබ්බාජෙතුං න වට්ටතීති දීපෙති।
bod:145:<b>අනාමට්ඨපිණ්ඩපාත</b>න්ති අග්ගහිතඅග්ගං පිණ්ඩපාතං। <b>සාමණෙරභාගසමකො ආමිසභාගො</b>ති එත්ථ කිඤ්චාපි සාමණෙරානං ආමිසභාගස්ස සමකමෙව දීයමානත්තා විසුං සාමණෙරභාගො නාම නත්ථි, හෙට්ඨා ගච්ඡන්තං පන භත්තං කදාචි මන්දං භවෙය්ය, තස්මා උපරි අග්ගහෙත්වා සාමණෙරපාළියාව ගහෙත්වා දාතබ්බොති අධිප්පායො। නියතපබ්බජ්ජස්සෙව චායං භාගො දීයති। තෙනෙව <b>“අපක්කං පත්ත”</b>න්තිආදි වුත්තං। අඤ්ඤෙ වා භික්ඛූ දාතුකාමා හොන්තීති සම්බන්ධො।
bod:146:<b>සයං පබ්බාජෙතබ්බො</b>ති කෙසච්ඡෙදනාදීනි සයං කරොන්තෙන පබ්බාජෙතබ්බො। කෙසච්ඡෙදනං කාසායච්ඡාදනං සරණදානන්ති හි ඉමානි තීණි කරොන්තො “පබ්බාජෙතී”ති වුච්චති, තෙසු එකං ද්වෙ වාපි කරොන්තො තථා වොහරීයතියෙව, තස්මා <b>එතං පබ්බාජෙහී</b>ති කෙසච්ඡෙදනං කාසායච්ඡාදනඤ්ච සන්ධාය වුත්තං। <b>උපජ්ඣායං උද්දිස්ස පබ්බාජෙතී</b>ති එත්ථාපි එසෙව නයො। <b>ඛණ්ඩසීමං නෙත්වා</b>ති භණ්ඩුකම්මාරොචනපරිහරණත්ථං වුත්තං। තෙන සභික්ඛුකෙ විහාරෙ අඤ්ඤම්පි “එතස්ස කෙසෙ ඡින්දා”ති වත්තුං න වට්ටති। <b>පබ්බාජෙත්වා</b>ති කෙසච්ඡෙදනං සන්ධාය වදති। <b>භික්ඛුතො අඤ්ඤො පබ්බාජෙතුං න ලභතී</b>ති සරණදානං සන්ධාය වුත්තං। තෙනෙවාහ <b>“සාමණෙරො පනා”</b>තිආදීති <pb V=1.193/> සාරත්ථදීපනියං (සාරත්ථ ටී॰ මහාවග්ග 3.34) ආගතං। විමතිවිනොදනියං (වි॰ වි॰ ටී॰ මහාවග්ග 2.34) පන – <b>සයං පබ්බාජෙතබ්බො</b>ති <pb M=1.256/> එත්ථ “කෙසමස්සුං ඔහාරෙත්වා”තිආදිවචනතො කෙසච්ඡෙදනකාසායච්ඡාදනසරණදානානි පබ්බජනං නාම, තෙසු පච්ඡිමද්වයං භික්ඛූහි එව කාතබ්බං, කාරෙතබ්බං වා। <b>පබ්බාජෙහී</b>ති ඉදං තිවිධම්පි සන්ධාය වුත්තං। <b>ඛණ්ඩසීමං නෙත්වා</b>ති භණ්ඩුකම්මාරොචනපරිහරණත්ථං। භික්ඛූනඤ්හි අනාරොචෙත්වා එකසීමාය “එතස්ස කෙසෙ ඡින්දා”ති අඤ්ඤං ආණාපෙතුම්පි න වට්ටති। <b>පබ්බාජෙත්වා</b>ති කෙසාදිච්ඡෙදනමෙව සන්ධාය වුත්තං “කාසායානි අච්ඡාදෙත්වා”ති විසුං වුත්තත්තා। <b>පබ්බාජෙතුං න ලභතී</b>ති සරණදානං සන්ධාය වුත්තං। අනුපසම්පන්නෙන භික්ඛුආණත්තියා දින්නම්පි සරණං න රුහතීති වුත්තං।
bod:වජිරබුද්ධිටීකායම්පි (වජිර ටී॰ මහාවග්ග 34) – <b>ඛණ්ඩසීමං නෙත්වා</b>ති භණ්ඩුකම්මාරොචනපරිහරණත්ථං වුත්තං, තෙන සභික්ඛුකෙ විහාරෙ අඤ්ඤම්පි “එතස්ස කෙසෙ ඡින්දා”ති වත්තුං න වට්ටති। <b>“පබ්බාජෙත්වා”</b>ති ඉමස්ස අධිප්පායපකාසනත්ථං <b>“කාසායානි අච්ඡාදෙත්වා එහී”</b>ති වුත්තං। උපජ්ඣායො චෙ කෙසමස්සුඔරොපනාදීනි අකත්වා පබ්බජ්ජත්ථං සරණානි දෙති, න රුහති පබ්බජ්ජා। කම්මවාචාය සාවෙත්වා උපසම්පාදෙති, රුහති උපසම්පදා। අපත්තචීවරානං උපසම්පදාසිද්ධිදස්සනතො, කම්මවිපත්තියා අභාවතො චෙතං යුජ්ජතෙවාති එකෙ। හොති චෙත්ථ –
gax:“සලිඞ්ගස්සෙව පබ්බජ්ජා, විලිඞ්ගස්සාපි චෙතරා।
gae:අපෙතපුබ්බවෙසස්ස, තංද්වයා ඉති චාපරෙ”ති॥
bod:<b>භික්ඛුනා හි සහත්ථෙන වා ආණත්තියා වා දින්නමෙව කාසාවං වට්ටති, අදින්නං න වට්ටතී</b>ති පන සන්තෙස්වෙව කාසාවෙසු, නාසන්තෙසු අසම්භවතොති තෙසං අධිප්පායොති ආගතො।
bod:<b>භබ්බරූපො</b>ති <pb M=1.257/> භබ්බසභාවො। තමෙවත්ථං පරියායන්තරෙන විභාවෙති <b>“සහෙතුකො”</b>ති। <b>ඤාතො</b>ති පාකටො। <b>යසස්සී</b>ති පරිවාරසම්පත්තියා සමන්නාගතො।
bod:වණ්ණසණ්ඨානගන්ධාසයොකාසවසෙන අසුචිජෙගුච්ඡපටිකූලභාවං පාකටං කරොන්තෙනාති සම්බන්ධො। තත්ථ <b>කෙසා</b> නාමෙතෙ වණ්ණතොපි පටිකූලා, සණ්ඨානතොපි ගන්ධතොපි ආසයතොපි ඔකාසතොපි <pb V=1.194/> පටිකූලා। මනුඤ්ඤෙපි හි යාගුපත්තෙ වා භත්තපත්තෙ වා කෙසවණ්ණං කිඤ්චි දිස්වා “කෙසමිස්සකමිදං, හරථ න”න්ති ජිගුච්ඡන්ති, එවං කෙසා <b>වණ්ණතො</b> පටිකූලා। රත්තිං භුඤ්ජන්තාපි කෙසසණ්ඨානං අක්කවාකං වා මකචිවාකං වා ඡුපිත්වා තථෙව ජිගුච්ඡන්ති, එවං <b>සණ්ඨානතොපි</b> පටිකූලා। තෙලමක්ඛනපුප්ඵධූමාදිසඞ්ඛාරවිරහිතානඤ්ච කෙසානං <b>ගන්ධො</b> පරමජෙගුච්ඡො හොති। තතො ජෙගුච්ඡතරො අග්ගිම්හි පක්ඛිත්තානං। කෙසා හි වණ්ණසණ්ඨානතො අප්පටිකූලාපි සියුං, <b>ගන්ධෙන</b> පන පටිකූලායෙව। යථා හි දහරස්ස කුමාරකස්ස වච්චං වණ්ණතො හලිද්දිවණ්ණං, සණ්ඨානතො හලිද්දිපිණ්ඩිසණ්ඨානං। සඞ්කරට්ඨානෙ ඡඩ්ඩිතඤ්ච උද්ධුමාතකකාළසුනඛසරීරං වණ්ණතො තාලපක්කවණ්ණං, සණ්ඨානතො වට්ටෙත්වා විස්සට්ඨමුදිඞ්ගසණ්ඨානං, දාඨාපිස්ස සුමනමකුළසදිසා, තං උභයම්පි වණ්ණසණ්ඨානතො සියා අප්පටිකූලං, ගන්ධෙන පන පටිකූලමෙව, එවං කෙසාපි සියුං වණ්ණසණ්ඨානතො අප්පටිකූලා, ගන්ධෙන පන පටිකූලායෙවාති।
bod:යථා පන අසුචිට්ඨානෙ ගාමනිස්සන්දෙන ජාතානි සූපෙය්යපණ්ණානි නාගරිකමනුස්සානං ජෙගුච්ඡානි හොන්ති අපරිභොගානි, එවං කෙසාපි පුබ්බලොහිතමුත්තකරීසපිත්තසෙම්හාදිනිස්සන්දෙන ජාතත්තා පරමජෙගුච්ඡාති। එවං <b>ආසයතොපි</b> පටිකූලා। ඉමෙ ච කෙසා නාම ගූථරාසිම්හි උට්ඨිතකණ්ණකා විය එකතිංසකොට්ඨාසරාසිම්හි ජාතා, තෙ සුසානසඞ්කාරට්ඨානාදීසු <pb M=1.258/> ජාතසාකං විය, පරිඛාදීසු ජාතකමලකුවලයාදිපුප්ඵං විය ච අසුචිට්ඨානෙ ජාතත්තා පරමජෙගුච්ඡාති එවං <b>ඔකාසතො</b> පටිකූලාතිආදිනා නයෙන තචපඤ්චකස්ස වණ්ණාදිවසෙන පටිකූලභාවං පකාසෙන්තෙනාති අත්ථො।
bod:<b>නිජ්ජීවනිස්සත්තභාවං වා පාකටං කරොන්තෙනා</b>ති ඉමෙ කෙසා නාම සීසකටාහපලිවෙඨනචම්මෙ ජාතා, තත්ථ යථා වම්මිකමත්ථකෙ ජාතෙසු කුණ්ඨතිණෙසු න වම්මිකමත්ථකො ජානාති “මයි කුණ්ඨතිණානි ජාතානී”ති, නාපි කුණ්ඨතිණානි ජානන්ති “මයං වම්මිකමත්ථකෙ ජාතානී”ති। එවමෙව න සීසකටාහපලිවෙඨනචම්මං ජානාති “මයි කෙසා ජාතා”ති, නාපි කෙසා ජානන්ති “මයං සීසකටාහපලිවෙඨනචම්මෙ ජාතා”ති, අඤ්ඤමඤ්ඤං ආභොගපච්චවෙක්ඛණරහිතා එතෙ ධම්මා। ඉති “කෙසා නාම ඉමස්මිං සරීරෙ පාටියෙක්කො කොට්ඨාසො අචෙතනො අබ්යාකතො සුඤ්ඤො නිස්සත්තො ථද්ධො පථවීධාතූ”තිආදිනා නයෙන නිජ්ජීවනිස්සත්තභාවං පකාසෙන්තෙන। <b>පුබ්බෙ</b>ති පුරිමබුද්ධානං සන්තිකෙ। <b>මද්දිතසඞ්ඛාරො</b>ති නාමරූපවවත්ථානෙන චෙව පච්චයපරිග්ගහවසෙන ච ඤාණෙන පරිමද්දිතසඞ්ඛාරො। <b>භාවිතභාවනො</b>ති කලාපසම්මසනාදිනා සබ්බසො කුසලභාවනාය පූරණෙන භාවිතභාවනො <pb V=1.195/>। <b>අදින්නං න වට්ටතී</b>ති එත්ථ “පබ්බජ්ජා න රුහතීති වදන්තී”ති සාරත්ථදීපනියං (සාරත්ථ॰ ටී॰ මහාවග්ග 3.34) වුත්තං।
bod:විමතිවිනොදනියං (වි॰ වි॰ ටී॰ මහාවග්ග 2.34) පන – <b>යසස්සී</b>ති පරිවාරසම්පන්නො। <b>නිජ්ජීවනිස්සත්තභාව</b>න්ති “කෙසා නාම ඉමස්මිං සරීරෙ පාටියෙක්කො කොට්ඨාසො අචෙතනො අබ්යාකතො සුඤ්ඤො නිස්සත්තො ථද්ධො පථවීධාතූ”තිආදිනයං සඞ්ගණ්හාති, සබ්බං විසුද්ධිමග්ගෙ (විසුද්ධි॰ 1.311) ආගතනයෙන ගහෙතබ්බං। <b>පුබ්බෙ</b>ති පුබ්බබුද්ධුප්පාදෙසු <pb M=1.259/>। <b>මද්දිතසඞ්ඛාරො</b>ති විපස්සනාවසෙන වුත්තං। <b>භාවිතභාවනො</b>ති සමථවසෙනපි।
bod:<b>කාසායානි තික්ඛත්තුං වා…පෙ॰… පටිග්ගාහාපෙතබ්බො</b>ති එත්ථ “සබ්බදුක්ඛනිස්සරණත්ථාය ඉමං කාසාවං ගහෙත්වා”ති වා “තං කාසාවං දත්වා”ති වා වත්වා “පබ්බාජෙථ මං, භන්තෙ, අනුකම්පං උපාදායා”ති එවං යාචනපුබ්බකං චීවරං පටිච්ඡාපෙති। <b>අථාපී</b>තිආදි තික්ඛත්තුං පටිග්ගාහාපනතො පරං කත්තබ්බවිධිදස්සනං, <b>අථාපී</b>ති තතො පරම්පීති අත්ථො। කෙචි පන “චීවරං අප්පටිග්ගාහාපෙත්වා පබ්බාජනප්පකාරභෙදදස්සනත්ථං <b>‘අථාපී’</b>ති වුත්තං। <b>අථාපී</b>ති අථ වාති අත්ථො”ති වදන්ති। <b>අදින්නං න වට්ටතී</b>ති ඉමිනා පබ්බජ්ජා න රුහතීති දස්සෙති।
bod:147:<b>පාදෙ වන්දාපෙත්වා</b>ති පාදාභිමුඛං නමාපෙත්වා। දූරෙ වන්දන්තොපි හි පාදෙ වන්දතීති වුච්චතීති। <b>උපජ්ඣායෙන වා</b>ති එත්ථ යස්ස සන්තිකෙ උපජ්ඣං ගණ්හාති, අයං <b>උපජ්ඣායො</b>। යං ආභිසමාචාරිකෙසු විනයනත්ථාය ආචරියං කත්වා නිය්යාතෙන්ති, අයං <b>ආචරියො</b>। සචෙ පන උපජ්ඣායො සයමෙව සබ්බං සික්ඛාපෙති, අඤ්ඤම්පි න නිය්යාතෙති, උපජ්ඣායොවස්ස ආචරියොපි හොති। යථා උපසම්පදාකාලෙ සයමෙව කම්මවාචං වාචෙන්තො උපජ්ඣායොව කම්මවාචාචරියොපි හොතීති වුත්තං।
bod:<b>අනුඤ්ඤාතඋපසම්පදා</b>ති ඤත්තිචතුත්ථකම්මෙන අනුඤ්ඤාතඋපසම්පදා। <b>ඨානකරණසම්පද</b>න්ති එත්ථ උරආදීනි ඨානානි, සංවුතාදීනි කරණානීති වෙදිතබ්බානි। අනුනාසිකන්තං කත්වා දානකාලෙ අන්තරාවිච්ඡෙදං අකත්වා දාතබ්බානීති දස්සෙතුං <b>“එකසම්බන්ධානී”</b>ති වුත්තං। <b>විච්ඡින්දිත්වා</b>ති ම-කාරන්තං කත්වා දානසමයෙ විච්ඡෙදං කත්වා।
bod:148:<b>සබ්බමස්ස</b> <pb M=1.260/> <pb V=1.196/> <b>කප්පියාකප්පියං ආචික්ඛිතබ්බ</b>න්ති දසසික්ඛාපදවිනිමුත්තං පරාමාසාපරාමාසාදිභෙදං කප්පියාකප්පියං ආචික්ඛිතබ්බං। <b>ආභිසමාචාරිකෙසු විනෙතබ්බො</b>ති ඉමිනා “සෙඛියඋපජ්ඣායවත්තාදිආභිසමාචාරිකසීලමනෙන පූරෙතබ්බං। තත්ථ ච කත්තබ්බස්ස අකරණෙ, අකත්තබ්බස්ස ච කරණෙ දණ්ඩකම්මාරහො හොතීති දීපෙතීති සාරත්ථදීපනියං (සාරත්ථ॰ ටී॰ මහාවග්ග 3.34) වුත්තං। අනුනාසිකන්තං කත්වා දානකාලෙ අන්තරාවිච්ඡෙදො න කාතබ්බොති ආහ <b>“එකසම්බන්ධානී”</b>ති। <b>ආභිසමාචාරිකෙසු විනෙතබ්බො</b>ති ඉමිනා සෙඛියවත්තාක්ඛන්ධකවත්තෙසු, අඤ්ඤෙසු ච සුක්කවිස්සට්ඨිආදිලොකවජ්ජසික්ඛාපදෙසු ච සාමණෙරෙහි වත්තිතබ්බං, තත්ථ අවත්තමානො අලජ්ජී දණ්ඩකම්මාරහො ච හොතීති දස්සෙතීති විමතිවිනොදනියං (වි॰ වි॰ ටී॰ මහාවග්ග 2.34)।
bod:උරාදීනි <b>ඨානානි</b> නාම, සංවුතාදීනි <b>කරණානි</b> නාම। අනුනාසිකන්තං කත්වා එකසම්බන්ධං කත්වා දානකාලෙ අන්තරා අට්ඨත්වා වත්තබ්බං, විච්ඡින්දිත්වා දානකාලෙපි යථාවුත්තට්ඨානෙ එව විච්ඡෙදො, අඤ්ඤත්ර න වට්ටතීති ලිඛිතං, අනුනාසිකන්තෙ දීයමානෙ ඛලිත්වා “බුද්ධං සරණං ගච්ඡාමී”ති ම-කාරෙන මිස්සීභූතෙ ඛෙත්තෙ ඔතිණ්ණත්තා වට්ටතීති <b>උපතිස්සත්ථෙරො</b>। මිස්සං කත්වා වත්තුං වට්ටති, වචනකාලෙ පන අනුනාසිකට්ඨානෙ විච්ඡෙදං අකත්වා වත්තබ්බන්ති <b>ධම්මසිරිත්ථෙරො</b>। “එවං කම්මවාචායම්පී”ති වුත්තං। <b>උභතොසුද්ධියාව වට්ටතී</b>ති එත්ථ මහාථෙරො පතිතදන්තාදිකාරණතාය අචතුරස්සං කත්වා වදති, බ්යත්තසාමණෙරො සමීපෙ ඨිතො පබ්බජ්ජාපෙක්ඛං බ්යත්තං වදාපෙති, මහාථෙරෙන අවුත්තං වදාපෙතීති න වට්ටති। කම්මවාචාය ඉතරො භික්ඛු චෙ වදති, වට්ටතීති। සඞ්ඝො හි කම්මං කරොති, න පුග්ගලොති। න, නානාසීමපවත්තකම්මවාචාසාමඤ්ඤනයෙන පටික්ඛිපිතබ්බත්තා। අථ ථෙරෙන චතුරස්සං වුත්තං <pb M=1.261/> පබ්බජ්ජාපෙක්ඛං වත්තුං අසක්කොන්තං සාමණෙරො සයං වත්වා වදාපෙති, උභතොසුද්ධි එව හොති ථෙරෙන වුත්තස්සෙව වුත්තත්තා। “බුද්ධං සරණං ගච්ඡන්තො අසාධාරණෙ බුද්ධගුණං, ධම්මං සරණං ගච්ඡන්තො නිබ්බානං, සඞ්ඝං සරණං ගච්ඡන්තො සෙක්ඛධම්මං අසෙක්ඛධම්මඤ්ච සරණං ගච්ඡතී”ති අග්ගහිතග්ගහණවසෙන යොජනා කාතබ්බා। අඤ්ඤථා සරණත්තයසඞ්කරදොසො। <b>සබ්බමස්ස කප්පියාකප්පිය</b>න්ති දසසික්ඛාපදවිනිමුත්තං පරාමාසාපරාමාසාදිභෙදං। <b>“ආභිසමාචාරිකෙසු විනෙතබ්බො”</b>ති වචනතො සෙඛියඋපජ්ඣායවත්තාදිආභිසමාචාරිකසීලමනෙන පූරෙතබ්බං। තත්ථ චාරිත්තස්ස අකරණෙ, වාරිත්තස්ස කරණෙ දණ්ඩකම්මාරහො හොතී”ති දීපෙතීති වජිරබුද්ධිටීකායං (වජිර॰ ටී॰ මහාවග්ග 34) ආගතො।
bod:<b>අනුජානාමි</b> <pb V=1.197/> <b>භික්ඛවෙ සාමණෙරානං දස සික්ඛාපදානී</b>තිආදීසු සික්ඛිතබ්බානි පදානි <b>සික්ඛාපදානි,</b> සික්ඛාකොට්ඨාසාති අත්ථො। සික්ඛාය වා පදානි <b>සික්ඛාපදානි,</b> අධිසීලඅධිචිත්තඅධිපඤ්ඤාසික්ඛානං අධිගමුපායොති අත්ථො। අත්ථතො පන කාමාවචරකුසලචිත්තසම්පයුත්තා විරතියො, තංසම්පයුත්තධම්මා පනෙත්ථ තග්ගහණෙනෙව ගහෙතබ්බා। <b>පාණො</b>ති පරමත්ථතො ජීවිතින්ද්රියං, තස්ස අතිපාතනං පබන්ධවසෙන පවත්තිතුං අදත්වා සත්ථාදීහි අතික්කම්ම අභිභවිත්වා පාතනං <b>පාණාතිපාතො,</b> පාණවධොති අත්ථො। සො පන අත්ථතො පාණෙ පාණසඤ්ඤිනො ජීවිතින්ද්රියුපච්ඡෙදකඋපක්කමසමුට්ඨාපිකා වධකචෙතනාව, තස්මා පාණාතිපාතා වෙරමණි, වෙරහෙතුතාය වෙරසඞ්ඛාතං පාණාතිපාතාදිපාපධම්මං මණති නීහරතීති විරති <b>“වෙරමණී”</b>ති වුච්චති। විරමති එතායාති වා “විරමතී”ති වත්තබ්බෙ නිරුත්තිනයෙන “වෙරමණී”ති සමාදානවිරති වුත්තා। එස නයො සෙසෙසුපි।
bod:අදින්නස්ස <pb M=1.262/> ආදානං <b>අදින්නාදානං,</b> ථෙය්යචෙතනා। <b>අබ්රම්හචරිය</b>න්ති අසෙට්ඨචරියං, මග්ගෙනමග්ගපටිපත්තිසමුට්ඨාපිකා මෙථුනචෙතනා। <b>මුසා</b>ති අභූතවත්ථු, තස්ස වාදො අභූතං ඤත්වාව භූතතො විඤ්ඤාපනචෙතනා <b>මුසාවාදො</b>। පිට්ඨපූවාදිනිබ්බත්තා සුරා චෙව පුප්ඵාසවාදිභෙදං මෙරයඤ්ච <b>සුරාමෙරයං</b>। තදෙව මදනීයට්ඨෙන මජ්ජඤ්චෙව පමාදකාරණට්ඨෙන පමාදට්ඨානඤ්ච, තං යාය චෙතනාය පිවති, තස්සා එවං අධිවචනං।
bod:අරුණුග්ගමනතො පට්ඨාය යාව මජ්ඣන්හිකා, අයං අරියානං භොජනස්ස කාලො නාම, තදඤ්ඤො <b>විකාලො</b>। භුඤ්ජිතබ්බට්ඨෙන <b>භොජන</b>න්ති ඉධ සබ්බං යාවකාලිකං වුච්චති, තස්ස අජ්ඣොහරණං ඉධ උත්තරපදලොපෙන භොජනන්ති අධිප්පෙතං। විකාලෙ භොජනං අජ්ඣොහරණං <b>විකාලභොජනං,</b> විකාලෙ වායාවකාලිකස්ස භොජනං අජ්ඣොහරණං <b>විකාලභොජන</b>න්තිපි අත්ථො ගහෙතබ්බො, තං අත්ථතො විකාලෙ යාවකාලිකඅජ්ඣොහරණචෙතනාව।
bod:සාසනස්ස අනනුලොමත්තා විසූකං පටාණීභූතං දස්සනං <b>“විසූකදස්සනං,</b> නච්චගීතාදිදස්සනසවනානඤ්චෙව වට්ටකයුද්ධජූතකීළාදිසබ්බකීළානඤ්ච නාමං। <b>දස්සන</b>න්ති චෙත්ථ පඤ්චන්නම්පි විඤ්ඤාණානං යථාසකං විසයස්ස ආලොචනසභාවතාය දස්සනසද්දෙන සඞ්ගහෙතබ්බත්තා සවනම්පි සඞ්ගහිතං। නච්චගීතවාදිතසද්දෙහි චෙත්ථ අත්තනො නච්චනගායනාදීනිපි සඞ්ගහිතානීති දට්ඨබ්බං।
bod:<b>මාලා</b>ති <pb V=1.198/> බද්ධමබද්ධං වා පුප්ඵං, අන්තමසො සුත්තාදිමයම්පි අලඞ්කාරත්ථාය පිළන්ධියමානං මාලාත්වෙව වුච්චති। <b>ගන්ධ</b>න්ති වාසචුණ්ණාදිවිලෙපනතො අඤ්ඤං යං කිඤ්චි ගන්ධජාතං। <b>විලෙපන</b>න්ති පිසිත්වා ගහිතං ඡවිරාගකරණඤ්චෙව ගන්ධජාතඤ්ච। <b>ධාරණං</b> නාම පිළන්ධනං। <b>මණ්ඩනං</b> නාම ඌනට්ඨානපූරණං। ගන්ධවසෙන, ඡවිරාගවසෙන වා සාදියනං <b>විභූසනං</b> නාම, මාලාදීසු <pb M=1.263/> වා ධාරණාදීනි යථාක්කමං යොජෙතබ්බානි। තෙසං ධාරණාදීනං ඨානං කාරණං වීතික්කමචෙතනා।
bod:<b>උච්චා</b>ති උච්ච-සද්දෙන සමානත්ථො නිපාතො। <b>උච්චාසයනං</b> වුච්චති පමාණාතික්කන්තං ආසන්දාදි। <b>මහාසයනං</b> අකප්පියත්ථරණෙහි අත්ථතං සලොහිතවිතානඤ්ච। එතෙසු හි ආසනං සයනඤ්ච උච්චාසයනමහාසයනසද්දෙහි ගහිතානි උත්තරපදලොපෙන। <b>ජාතරූපරජතපටිග්ගහණා</b>ති එත්ථ <b>රජත</b>සද්දෙන දාරුමාසකාදි සබ්බං රූපියං සඞ්ගහිතං। මුත්තාමණිආදයොපෙත්ථ ධඤ්ඤක්ඛෙත්තවත්ථාදයො ච සඞ්ගහිතාති දට්ඨබ්බා। <b>පටිග්ගහණ</b>-සද්දෙන පන පටිග්ගාහාපනසාදියනානිපි සඞ්ගහිතානි।
bod:149:<b>සෙනාසනග්ගාහො ච පටිප්පස්සම්භන්තී</b>ති ඉමිනා වස්සච්ඡෙදං දස්සෙති। උපසම්පන්නානම්පි පාරාජිකසමාපත්තියා සරණගමනාදිසාමණෙරභාවස්සපි විනස්සනතො සෙනාසනග්ගාහො ච පටිප්පස්සම්භති, සඞ්ඝලාභම්පි තෙ න ලභන්තීති වෙදිතබ්බං। <b>පුරිමිකාය පුන සරණානි ගහිතානී</b>ති සරණගහණෙන සහ තදහෙවස්ස වස්සූපගමනම්පි දස්සෙති। <b>පච්ඡිමිකාය වස්සාවාසික</b>න්ති වස්සාවාසිකලාභග්ගහණදස්සනමත්තමෙවෙතං, තතො පුරෙපි වා පච්ඡාපි වා වස්සාවාසිකඤ්ච චීවරමාසෙසු සඞ්ඝෙ උප්පන්නකාලචීවරඤ්ච පුරිමිකාය උපගන්ත්වා අවිපන්නසීලො සාමණෙරො ලභති එව। <b>සචෙ පච්ඡිමිකාය ගහිතානී</b>ති පච්ඡිමිකාය වස්සූපගමනඤ්ච ඡින්නවස්සතඤ්ච දස්සෙති। තස්ස හි කාලචීවරලාභො න පාපුණාති, තස්මා <b>“අපලොකෙත්වා ලාභො දාතබ්බො”</b>ති වුත්තං। වස්සාවාසිකලාභො පන යදි සෙනාසනස්සාමිකා දායකා සෙනාසනගුත්තත්ථාය පච්ඡිමිකාය උපගන්ත්වා වත්තං කත්වා අත්තනො සෙනාසනෙ වසන්තස්සපි වස්සාවාසිකං දාතබ්බන්ති වදන්ති, අනපලොකෙත්වාපි දාතබ්බොව। යං පන සාරත්ථදීපනියං <pb M=1.264/> (සාරත්ථ॰ ටී॰ මහාවග්ග 3.108) <b>“පච්ඡිමිකාය වස්සාවාසිකං ලච්ඡතී</b>ති පච්ඡිමිකාය පුන වස්සං උපගතත්තා ලච්ඡතී”ති වුත්තං, තම්පි වස්සාවාසිකෙ දායකානං ඉමං අධිප්පායං නිස්සාය වුත්තඤ්චෙ, සුන්දරං, සඞ්ඝිකං, කාලචීවරම්පි සන්ධාය වුත්තඤ්චෙ, න යුජ්ජතීති වෙදිතබ්බං।
bod:<b>න අජානිත්වා</b>ති “සුරා”ති අජානිත්වා පිවතො පාණාතිපාතාවෙරමණිආදිසබ්බසීලභෙදං සරණභෙදඤ්ච <pb V=1.199/> න ආපජ්ජති। අකුසලං පන සුරාපානාවෙරමණිසීලභෙදො ච හොති මාලාදිධාරණාදීසු වියාති දට්ඨබ්බං। <b>ඉතරානී</b>ති විකාලභොජනාවෙරමණිආදීනි। තානිපි හි සඤ්චිච්ච වීතික්කමන්තස්ස තං තං භිජ්ජති එව, ඉතරීතරෙසං පන අභිජ්ජනෙන නාසනඞ්ගානි න හොන්ති। තෙනෙව <b>“එතෙසු භින්නෙසූ”</b>ති භෙදවචනං වුත්තං।
bod:<b>අච්චයං දෙසාපෙතබ්බො</b>ති “අච්චයො මං භන්තෙ අච්චාගමා”තිආදිනා සඞ්ඝමජ්ඣෙ දෙසාපෙත්වා සරණසීලං දාතබ්බන්ති අධිප්පායො පාරාජිකත්තා තෙසං। තෙනාහ <b>“ලිඞ්ගනාසනාය නාසෙතබ්බො”</b>ති। <b>අයමෙව හි නාසනා ඉධාධිප්පෙතා</b>ති ලිඞ්ගනාසනාකාරණෙහි පාණාතිපාතාදීහි අවණ්ණභාසනාදීනං සහ පතිතත්තා වුත්තං। නනු ච කණ්ටකසාමණෙරොපි මිච්ඡාදිට්ඨිකො එව, තස්ස ච හෙට්ඨා දණ්ඩකම්මනාසනාව වුත්තා, ඉධ පන මිච්ඡාදිට්ඨිකස්ස ලිඞ්ගනාසනා වුච්චති, කො ඉමෙසං භෙදොති චොදනං මනසි නිධායාහ <b>“සස්සතුච්ඡෙදානඤ්හි අඤ්ඤතරදිට්ඨිකො”</b>ති। එත්ථ චායං අධිප්පායො – යො හි “අත්තා ඉස්සරො”ති වා “නිච්චො ධුවො”තිආදිනා වා “අත්තා උච්ඡිජ්ජිස්සති විනස්සිස්සතී”තිආදිනා වා තිත්ථියපරිකප්පිතං යං කිඤ්චි සස්සතුච්ඡෙදදිට්ඨිං දළ්හං ගහෙත්වා වොහරති, තස්ස සා පාරාජිකට්ඨානං හොති, සො ච ලිඞ්ගනාසනාය නාසෙතබ්බො। යො පන ඊදිසං <pb M=1.265/> දිට්ඨිං අග්ගහෙත්වා සාසනිකොව හුත්වා කෙවලං බුද්ධවචනාධිප්පායං විපරීතතො ගහෙත්වා භික්ඛූහි ඔවදියමානොපි අප්පටිනිස්සජ්ජිත්වා වොහරති, තස්ස සා දිට්ඨි පාරාජිකං න හොති, සො පන කණ්ටකනාසනාය එව නාසෙතබ්බොති විමතිවිනොදනියං। ඉමස්මිං ඨානෙ සාරත්ථදීපනියං දසසික්ඛාපදතො පට්ඨාය විත්ථාරතො වණ්ණනා ආගතා, සා පොරාණටීකායං සබ්බසො පොත්ථකං ආරුළ්හා, තස්මා ඉධ න විත්ථාරයිම්හ।
bod:150:<b>“අත්තනො පරිවෙණ</b>න්ති ඉදං පුග්ගලිකං සන්ධාය වුත්ත”න්ති ගණ්ඨිපදෙසු වුත්තං। අයං පනෙත්ථ ගණ්ඨිපදකාරානං අධිප්පායො – <b>වස්සග්ගෙන පත්තසෙනාසන</b>න්ති ඉමිනා තස්ස වස්සග්ගෙන පත්තං සඞ්ඝිකසෙනාසනං වුත්තං। <b>අත්තනො පරිවෙණ</b>න්ති ඉමිනාපි තස්සෙව පුග්ගලිකසෙනාසනං වුත්තන්ති। අයං පනෙත්ථ අම්හාකං ඛන්ති – <b>යත්ථ වා වසතී</b>ති ඉමිනා සඞ්ඝිකං වා හොතු පුග්ගලිකං වා, තස්ස නිබද්ධවසනකසෙනාසනං වුත්තං। <b>යත්ථ වා පටික්කමතී</b>ති ඉමිනා පන යං ආචරියුපජ්ඣායස්ස වසනට්ඨානං උපට්ඨානාදිනිමිත්තං නිබද්ධං පවිසති, තං ආචරියුපජ්ඣායානං පවිසනට්ඨානං වුත්තං, තස්මා තදුභයං දස්සෙතුං <b>“උභයෙනපි අත්තනො පරිවෙණඤ්ච වස්සග්ගෙන පත්තසෙනාසනඤ්ච වුත්ත”</b>න්ති ආහ। තත්ථ <b>අත්තනො පරිවෙණ</b>න්ති ඉමිනා ආචරියුපජ්ඣායානං නිවාසනට්ඨානං දස්සිතං, <b>වස්සග්ගෙන පත්තසෙනාසන</b>න්ති <pb V=1.200/> ඉමිනා පන තස්ස වසනට්ඨානං, තස්මා තදුභයම්පි සඞ්ඝිකං වා හොතු පුග්ගලිකං වා, ආවරණං කාතබ්බමෙවාති। <b>මුඛද්වාරික</b>න්ති මුඛද්වාරෙන භුඤ්ජිතබ්බං। <b>දණ්ඩකම්මං කත්වා</b>ති දණ්ඩකම්මං යොජෙත්වා। දණ්ඩෙන්ති විනෙන්ති එතෙනාති දණ්ඩො, සොයෙව කත්තබ්බත්තා කම්මන්ති <b>දණ්ඩකම්මං,</b> ආවරණාදි। <b>දණ්ඩකම්මමස්ස කරොථා</b>ති අස්ස දණ්ඩකම්මං යොජෙථ ආණාපෙථ। <b>දණ්ඩකම්ම</b>න්ති වා නිග්ගහකම්මං, තස්මා නිග්ගහමස්ස කරොථාති <pb M=1.266/> වුත්තං හොති। එස නයො සබ්බත්ථ ඊදිසෙසු ඨානෙසු।
bod:<b>සෙනාසනග්ගාහො ච පටිප්පස්සම්භන්තී</b>ති ඉමිනා ඡින්නවස්සො හොතීති දීපෙති। <b>සචෙ ආකිණ්ණදොසොව හොති, ආයතිං සංවරෙ න තිට්ඨති, නික්කඩ්ඪිතබ්බො</b>ති එත්ථ සචෙ යාවතතියං වුච්චමානො න ඔරමති, සඞ්ඝං අපලොකෙත්වා නාසෙතබ්බො, පුන පබ්බජ්ජං යාචමානොපි අපලොකෙත්වා පබ්බාජෙතබ්බොති වදන්ති। <b>පච්ඡිමිකාය වස්සාවාසිකං ලච්ඡතී</b>ති පච්ඡිමිකාය පුන වස්සං උපගතත්තා ලච්ඡති। <b>අපලොකෙත්වා ලාභො දාතබ්බො</b>ති ඡින්නවස්සතාය වුත්තං। <b>ඉතරානි පඤ්ච සික්ඛාපදානී</b>ති විකාලභොජනාදීනි පඤ්ච। <b>අච්චයං දෙසාපෙතබ්බො</b>ති “අච්චයො මං භන්තෙ අච්චාගමා”තිආදිනා නයෙන දෙසාපෙතබ්බොති සාරත්ථදීපනියං (සාරත්ථ॰ ටී॰ මහාවග්ග 3.108) වුත්තං।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:පබ්බජ්ජාවිනිච්ඡයකථාලඞ්කාරො නාම
cen:ද්වාවීසතිමො පරිච්ඡෙදො।
tit:උපසම්පදාවිනිච්ඡයකථා
bod:එවං පබ්බජ්ජාවිනිච්ඡයං කථෙත්වා තදනන්තරං උපසම්පදාවිනිච්ඡයො කථෙතබ්බො, එවං සන්තෙපි අට්ඨකථායං උපසම්පදාවිනිච්ඡයකථා පාළිවණ්ණනාවසෙනෙව ආගතා, නො පාළිමුත්තකවිනිච්ඡයවසෙන, ඉමස්ස පන පකරණස්ස පාළිමුත්තකවිනිච්ඡයකථාභූතත්තා තමකථෙත්වා නිස්සයවිනිච්ඡයො එව ආචරියෙන කථිතො, මයං පන උපසම්පදාවිනිච්ඡයස්ස අතිසුඛුමත්තා <pb V=1.201/> අතිගම්භීරත්තා සුදුල්ලභත්තා සාසනානුග්ගහත්ථං ආචරියෙන <pb M=1.267/> අවුත්තම්පි සමන්තපාසාදිකතො නීහරිත්වා විමතිවිනොදනීආදිප්පකරණෙසු ආගතවිනිච්ඡයෙන අලඞ්කරිත්වා තං විනිච්ඡයං කථයිස්සාම।
bod:<b>තෙන ඛො පන සමයෙනා</b>ති යෙන සමයෙන භගවතා “න භික්ඛවෙ අනුපජ්ඣායකො”තිආදිසික්ඛාපදං අපඤ්ඤත්තං හොති, තෙන සමයෙන। <b>අනුපජ්ඣායක</b>න්ති උපජ්ඣං අගාහාපෙත්වා සබ්බෙන සබ්බං උපජ්ඣායවිරහිතං, එවං උපසම්පන්නා නෙව ධම්මතො න ආමිසතො සඞ්ගහං ලභන්ති, තෙ පරිහායන්තියෙව, න වඩ්ඪන්ති। <b>න භික්ඛවෙ අනුපජ්ඣායකො</b>ති උපජ්ඣං අගාහාපෙත්වා නිරුපජ්ඣායකො න උපසම්පාදෙතබ්බො, <b>යො උපසම්පාදෙය්ය, ආපත්ති දුක්කටස්සා</b>ති සික්ඛාපදපඤ්ඤත්තිතො පට්ඨාය එවං උපසම්පාදෙන්තස්ස ආපත්ති හොති, කම්මං පන න කුප්පති। කෙචි “කුප්පතී”ති වදන්ති, තං න ගහෙතබ්බං। “සඞ්ඝෙන උපජ්ඣායෙනා”තිආදීසුපි උභතොබ්යඤ්ජනකුපජ්ඣායපරියොසානෙසු එසෙව නයො।
bod:<b>අපත්තකා හත්ථෙසු පිණ්ඩාය චරන්තී</b>ති යො හත්ථෙසු පිණ්ඩො ලබ්භති, තදත්ථාය චරන්ති। <b>සෙය්යථාපි තිත්ථියා</b>ති යථා ආජීවකනාමකා තිත්ථියා। සූපබ්යඤ්ජනෙහි මිස්සෙත්වා හත්ථෙසු ඨපිතපිණ්ඩමෙව හි තෙ භුඤ්ජන්ති। <b>ආපත්ති දුක්කටස්සා</b>ති එවං උපසම්පාදෙන්තස්සෙව ආපත්ති හොති, කම්මං පන න කුප්පති, අචීවරකාදිවත්ථූසුපි එසෙව නයො।
bod:<b>යාචිතකෙනා</b>ති “යාව උපසම්පදං කරොම, තාව දෙථා”ති යාචිත්වා ගහිතෙන, තාවකාලිකෙනාති අත්ථො। ඊදිසෙන හි පත්තෙන වා චීවරෙන වා පත්තචීවරෙන වා උපසම්පාදෙන්තස්සෙව ආපත්ති හොති, කම්මං පන න කුප්පති, තස්මා පරිපුණ්ණපත්තචීවරොව උපසම්පාදෙතබ්බො। සචෙ තස්ස නත්ථි, ආචරියුපජ්ඣායා චස්ස දාතුකාමා හොන්ති <pb M=1.268/>, අඤ්ඤෙ වා භික්ඛූ, නිරපෙක්ඛෙහි විස්සජ්ජෙත්වා අධිට්ඨානූපගං පත්තචීවරං දාතබ්බං।
bod:<b>ගොත්තෙනපි අනුස්සාවෙතු</b>න්ති “මහාකස්සපස්ස උපසම්පදාපෙක්ඛො”ති එවං ගොත්තං වත්වා අනුස්සාවෙතුං අනුජානාමීති අත්ථො। <b>ද්වෙ එකානුස්සාවනෙ</b>ති ද්වෙ එකතො අනුස්සාවනෙ, එකෙන එකස්ස, අඤ්ඤෙන ඉතරස්සාති එවං ද්වීහි වා ආචරියෙහි එකෙන වා එකක්ඛණෙ කම්මවාචං අනුස්සාවෙන්තෙහි උපසම්පාදෙතුං අනුජානාමීති අත්ථො। <b>ද්වෙ තයො එකානුස්සාවනෙ කාතුං, තඤ්ච ඛො එකෙන</b> <pb V=1.202/> <b>උපජ්ඣායෙනා</b>ති ද්වෙ වා තයො වා ජනෙ පුරිමනයෙනෙව එකතො අනුස්සාවනෙ කාතුං අනුජානාමි, තඤ්ච ඛො අනුස්සාවනකිරියං එකෙන උපජ්ඣායෙන අනුජානාමීති අත්ථො। තස්මා එකෙන ආචරියෙන ද්වෙ වා තයො වා අනුස්සාවෙතබ්බා। ද්වීහි වා තීහි වා ආචරියෙහි විසුං විසුං එකෙන එකස්සාති එවං එකප්පහාරෙනෙව ද්වෙ තිස්සො වා කම්මවාචා කාතබ්බා। සචෙ පන නානාචරියා නානුපජ්ඣායා හොන්ති, තිස්සත්ථෙරො සුමනත්ථෙරස්ස සද්ධිවිහාරිකං, සුමනත්ථෙරො තිස්සත්ථෙරස්ස සද්ධිවිහාරිකං අනුස්සාවෙති, අඤ්ඤමඤ්ඤඤ්ච ගණපූරකා හොන්ති, වට්ටති। සචෙ නානුපජ්ඣායා හොන්ති, එකො ආචරියො හොති, “න ත්වෙව නානුපජ්ඣායෙනා”ති පටික්ඛිත්තත්තා න වට්ටති। ඉදං සන්ධාය හි එස පටික්ඛෙපො।
bod:<b>පඨමං උපජ්ඣං ගාහාපෙතබ්බො</b>ති එත්ථ වජ්ජාවජ්ජං උපනිජ්ඣායතීති උපජ්ඣා, තං <b>උපජ්ඣං</b> “උපජ්ඣායො මෙ, භන්තෙ, හොහී”ති එවං වදාපෙත්වා ගාහාපෙතබ්බො। <b>විත්ථායන්තී</b>ති විත්ථද්ධගත්තා හොන්ති। <b>යං ජාත</b>න්ති යං තව සරීරෙ ජාතං නිබ්බත්තං විජ්ජමානං, තං සඞ්ඝමජ්ඣෙ පුච්ඡන්තෙ සන්තං අත්ථීති වත්තබ්බන්තිආදි। <b>උල්ලුම්පතු ම</b>න්ති උද්ධරතු මං।
bod:<b>තාවදෙවා</b>ති <pb M=1.269/> උපසම්පන්නසමනන්තරමෙව। <b>ඡායා මෙතබ්බා</b>ති එකපොරිසා වා ද්විපොරිසා වාති ඡායා මෙතබ්බා। <b>උතුප්පමාණං ආචික්ඛිතබ්බ</b>න්ති “වස්සානො හෙමන්තො ගිම්හො”ති උතුප්පමාණං ආචික්ඛිතබ්බං। එත්ථ ච උතුයෙව උතුප්පමාණං। සචෙ වස්සානාදයො අපරිපුණ්ණා හොන්ති, යත්තකෙහි දිවසෙහි යස්ස යො උතු අපරිපුණ්ණො, තෙ දිවසෙ සල්ලක්ඛෙත්වා සො දිවසභාගො ආචික්ඛිතබ්බො। අථ වා “අයං නාම උතු, සො ච ඛො පරිපුණ්ණො අපරිපුණ්ණො වා”ති එවං උතුප්පමාණං ආචික්ඛිතබ්බං, “පුබ්බණ්හො වා සායන්හො වා”ති එවං <b>දිවසභාගො ආචික්ඛිතබ්බො। සඞ්ගීතී</b>ති ඉදමෙව සබ්බං එකතො කත්වා “ත්වං කිං ලභසි, කා තෙ ඡායා, කිං උතුප්පමාණං, කො දිවසභාගො”ති පුට්ඨො “ඉදං නාම ලභාමි වස්සං වා හෙමන්තං වා ගිම්හං වා, අයං මෙ ඡායා, ඉදං උතුප්පමාණං, අයං දිවසභාගොති වදෙය්යාසී”ති එවං ආචික්ඛිතබ්බං।
bod:<b>ඔහායා</b>ති ඡඩ්ඩෙත්වා। <b>දුතියං දාතු</b>න්ති උපසම්පදමාළකතො පරිවෙණං ගච්ඡන්තස්ස දුතියකං දාතුං අනුජානාමි, චත්තාරි ච අකරණීයානි ආචික්ඛිතුන්ති අත්ථො। <b>පණ්ඩුපලාසො</b>ති පණ්ඩුවණ්ණො පත්තො। <b>බන්ධනා පවුත්තො</b>ති වණ්ටතො පතිතො। <b>අභබ්බො හරිතත්ථායා</b>ති පුන හරිතො භවිතුං <pb V=1.203/> අභබ්බො। <b>පුථුසිලා</b>ති මහාසිලා। අයං සමන්තපාසාදිකතො නීහරිත්වා ආභතො උපසම්පදාවිනිච්ඡයො।
bod:අනුපජ්ඣායාදිවත්ථූසු <b>සික්ඛාපදං අපඤ්ඤත්ත</b>න්ති “න අනුපජ්ඣායකො උපසම්පාදෙතබ්බො”ති (මහාව॰ 117) ඉධෙව පඤ්ඤාපියමානං සික්ඛාපදං සන්ධාය වුත්තං। <b>කම්මං පන න කුප්පතී</b>ති ඉදං උපජ්ඣායාභාවෙපි “ඉත්ථන්නාමස්ස උපසම්පදාපෙක්ඛා ඉත්ථන්නාමෙන උපජ්ඣායෙනා”ති <pb M=1.270/> මතස්ස වා විබ්භන්තස්ස වා පුරාණඋපජ්ඣායස්ස, අඤ්ඤස්ස වා යස්ස කස්සචි අවිජ්ජමානස්සපි නාමෙන සබ්බත්ථ උපජ්ඣායකිත්තනස්ස කතත්තා වුත්තං। යදි හි උපජ්ඣායකිත්තනං න කරෙය්ය, “පුග්ගලං න පරාමසතී”ති වුත්තකම්මවිපත්ති එව සියා। තෙනෙව පාළියං (මහාව॰ 117) “අනුපජ්ඣායක”න්ති වුත්තං, අට්ඨකථායම්පි (මහාව॰ අට්ඨ॰ 117) අස්ස “උපජ්ඣායං අකිත්තෙත්වා”ති අවත්වා “උපජ්ඣායං අගාහාපෙත්වා සබ්බෙන සබ්බං උපජ්ඣායවිරහිතං” ඉච්චෙව අත්ථො වුත්තො। පාළියං <b>සඞ්ඝෙන උපජ්ඣායෙනා</b>ති “අයං ඉත්ථන්නාමො සඞ්ඝස්ස උපසම්පදාපෙක්ඛො, ඉත්ථන්නාමො සඞ්ඝං උපසම්පදං යාචති සඞ්ඝෙන උපජ්ඣායෙනා”ති එවං කම්මවාචාය සඞ්ඝමෙව උපජ්ඣායං කිත්තෙත්වාති අත්ථො। එවං <b>ගණෙන උපජ්ඣායෙනා</b>ති එත්ථාපි “අයං ඉත්ථන්නාමො ගණස්ස උපසම්පදාපෙක්ඛො”තිආදිනා යොජනා වෙදිතබ්බා। එවං වුත්තෙපි කම්මං න කුප්පති එව දුක්කටස්සෙව වුත්තත්තා, අඤ්ඤථා “සො ච පුග්ගලො අනුපසම්පන්නො”ති වදෙය්ය। තෙනාහ <b>“සඞ්ඝෙනා”</b>තිආදි। තත්ථ පණ්ඩකාදිඋපජ්ඣායෙහි කරියමානෙසු කම්මෙසු පණ්ඩකාදිකෙ විනාව යදි පඤ්චවග්ගාදිගණො පූරති, කම්මං න කුප්පති, ඉතරථා කුප්පතීති වෙදිතබ්බං।
bod:අපත්තචීවරවත්ථූසුපි පත්තචීවරානං අභාවෙපි “පරිපුණ්ණස්ස පත්තචීවර”න්ති කම්මවාචාය සාවිතත්තා කම්මකොපං අවත්වා දුක්කටමෙව වුත්තං। ඉතරථා සාවනාය හාපනතො කම්මකොපො එව සියා। කෙචි පන “පඨමං අනුඤ්ඤාතකම්මවාචායං උපසම්පන්නා විය ඉදානිපි ‘පරිපුණ්ණස්ස පත්තචීවර’න්ති අවත්වා කම්මවාචාය උපසම්පන්නාපි සූපසම්පන්නා එවා”ති වදන්ති, තං න යුත්තං। අනුඤ්ඤාතකාලතො පට්ඨාය හි අපරාමසනං සාවනාය හාපනවිපත්ති එව හොති “ඉත්ථන්නාමො සඞ්ඝං උපසම්පදං යාචතී”ති පදස්ස හාපනෙ විය <pb M=1.271/>। තම්පි හි පච්ඡා අනුඤ්ඤාතං, “සඞ්ඝං, භන්තෙ, උපසම්පදං යාචාමී”තිආදිවාක්යෙන අයාචෙත්වා තම්පි උපසම්පාදෙන්තො “අයං ඉත්ථන්නාමො සඞ්ඝං උපසම්පදං යාචතී”ති වත්වාව යදි කම්මවාචං කරොති, කම්මං සුකතමෙව හොති। නො චෙ, විපන්නං। සබ්බපච්ඡා හි අනුඤ්ඤාතකම්මවාචතො කිඤ්චිපි පරිහාපෙතුං න වට්ටති, සාවනාය හාපනමෙව <pb V=1.204/> හොති, අඤ්ඤෙ වා භික්ඛූ දාතුකාමා හොන්තීති සම්බන්ධො, අයමෙත්ථ විමතිවිනොදනියා (වි॰ වි॰ ටී॰ මහාවග්ග 2.117) ආභතො විනිච්ඡයො। සාරත්ථදීපනීවිනිච්ඡයො පන ඉධෙව අන්තොගධා හොති අප්පතරත්තා අවිසෙසත්තා ච।
bod:වජිරබුද්ධිටීකායං (වජිර॰ ටී॰ මහාවග්ග 117) පන “කෙචි කුප්පතීති වදන්ති, තං න ගහෙතබ්බ”න්ති යං වුත්තං, තං “පඤ්චවග්ගකරණීයඤ්චෙ, භික්ඛවෙ, කම්මං, භික්ඛුනිපඤ්චමො කම්මං කරෙය්ය, අකම්මං න ච කරණීය”න්තිආදිනා (මහාව॰ 390) නයෙන වුත්තත්තා පණ්ඩකානං ගණපූරණභාවෙ එව කම්මං කුප්පති, න සබ්බන්ති කත්වා සුවුත්තං, ඉතරථා “පණ්ඩකුපජ්ඣායෙන කම්මං කරෙය්ය, අකම්මං න ච කරණීය”න්තිආදිකාය පාළියා භවිතබ්බං සියා। යථා අපරිපුණ්ණපත්තචීවරස්ස උපසම්පාදනකාලෙ කම්මවාචායං “පරිපුණ්ණස්ස පත්තචීවර”න්ති අසන්තං වත්ථුං කිත්තෙත්වා උපසම්පදාය කතාය තස්මිං අසන්තෙපි උපසම්පදා රුහති, එවං “අයං බුද්ධරක්ඛිතො ආයස්මතො ධම්මරක්ඛිතස්ස උපසම්පදාපෙක්ඛො”ති අවත්ථුං පණ්ඩකුපජ්ඣායාදිං, අසන්තං වා වත්ථුං කිත්තෙත්වා කතායපි ගණපූරකානමත්ථිතාය උපසම්පදා රුහතෙව। “න, භික්ඛවෙ, පණ්ඩකුපජ්ඣායෙන උපසම්පාදෙතබ්බො, යො උපසම්පාදෙය්ය, ආපත්ති දුක්කටස්ස, සො ච පුග්ගලො අනුපසම්පන්නො”තිආදිවචනස්ස අභාවා අයමත්ථො සිද්ධොව හොති। න හි බුද්ධා වත්තබ්බයුත්තං න වදන්ති। තෙන වුත්තං “යො පන භික්ඛු ජානං ඌනවීසතිවස්සං <pb M=1.272/>…පෙ॰… සො ච පුග්ගලො අනුපසම්පන්නො”තිආදි (පාචි॰ 403)। තථා “බ්යත්තෙන භික්ඛුනා පටිබලෙන සඞ්ඝො ඤාපෙතබ්බො”ති (මහාව॰ 71) වචනතො ථෙය්යසංවාසකාදිආචරියෙහි අනුස්සාවනාය කතාය උපසම්පදා න රුහති තෙසං අභික්ඛුත්තාති වචනම්පි න ගහෙතබ්බං।
bod:කිඤ්ච භිය්යො – “ඉමානි චත්තාරි කම්මානි පඤ්චහාකාරෙහි විපජ්ජන්තී”තිආදිනා (පරි॰ 482) නයෙන කම්මානං සම්පත්තිවිපත්තියා කථියමානාය “සත්තහි ආකාරෙහි කම්මානි විපජ්ජන්ති වත්ථුතො වා ඤත්තිතො වා අනුස්සාවනතො වා සීමතො වා පරිසතො වා උපජ්ඣායතො වා ආචරියතො වා”ති අකථිතත්තා න ගහෙතබ්බං। “පරිසතො වා”ති වචනෙන ආචරියුපජ්ඣායානං වා සඞ්ගහො කතොති චෙ? න, “ද්වාදසහි ආකාරෙහි පරිසතො කම්මානි විපජ්ජන්තී”ති එතස්ස විභඞ්ගෙ තෙසමනාමට්ඨත්තා, අයමත්ථො යස්මා තත්ථ තත්ථ සරූපෙන වුත්තපාළිවසෙනෙව <pb V=1.205/> සක්කා ජානිතුං, තස්මා නයමුඛං දස්සෙත්වා සංඛිත්තොති අයමස්ස යුත්තිගවෙසනාති වුත්තං।
bod:තත්රිදං විචාරෙතබ්බං – අනුපජ්ඣායකං උපසම්පාදෙන්තා තෙ භික්ඛූ යථාවුත්තනයෙන අභූතං වත්ථුං කිත්තයිංසු, උදාහු මුසාවාදභයා තානෙව පදානි න සාවෙසුන්ති। කිඤ්චෙත්ථ – යදි තාව උපජ්ඣායාභාවතො න සාවෙසුං, “පුග්ගලං න පරාමසතී”ති වුත්තවිපත්තිප්පසඞ්ගො හොති, අථ සාවෙසුං, මුසාවාදො නෙසං භවතීති? වුච්චතෙ – සාවෙසුංයෙව යථාවුත්තවිපත්තිප්පසඞ්ගභයා, “කම්මං පන න කුප්පතී”ති අට්ඨකථායං වුත්තත්තා ච। න, මුසාවාදස්ස අසම්භවතො, මුසාවාදෙනපි කම්මසම්භවතො ච। න හි සක්කා මුසාවාදෙන කම්මවිපත්තිසම්පත්තිං කාතුන්ති। තස්මා “අනුපජ්ඣායකං උපසම්පාදෙන්තී”ති වචනස්ස ච උභයදොසවිනිමුත්තො අත්ථො පරියෙසිතබ්බො।
bod:අයඤ්චෙත්ථ <pb M=1.273/> යුත්ති – යථා පුබ්බෙ පබ්බජ්ජුපසම්පදුපජ්ඣායෙසු විජ්ජමානෙසුපි උපජ්ඣායග්ගහණක්කමෙන අග්ගහිතත්තා “තෙන ඛො පන සමයෙන භික්ඛූ අනුපජ්ඣායක”න්තිආදි වුත්තං, තථා ඉධාපි උපජ්ඣායස්ස විජ්ජමානස්සෙව සතො අග්ගහිතත්තා “අනුපජ්ඣායකං උපසම්පාදෙන්තී”ති වුත්තං। කම්මවාචාචරියෙන පන “ගහිතො තෙන උපජ්ඣායො”ති සඤ්ඤාය උපජ්ඣායං කිත්තෙත්වා කම්මවාචං සාවෙතබ්බං। කෙනචි වා කාරණෙන කායසාමග්ගිං අදෙන්තස්ස උපජ්ඣායස්ස ඡන්දං ගහෙත්වා කම්මවාචං සාවෙති, උපජ්ඣායො වා උපසම්පදාපෙක්ඛස්ස උපජ්ඣං දත්වා පච්ඡා උපසම්පන්නෙ තස්මිං තාදිසෙ වත්ථුස්මිං සමනුයුඤ්ජියමානො වා අසමනුයුඤ්ජියමානො වා උපජ්ඣායදානතො පුබ්බෙ එව සාමණෙරො පටිජානාති, සික්ඛාපච්චක්ඛාතකො වා අන්තිමවත්ථුඅජ්ඣාපන්නකො වා පටිජානාති, ඡන්දහාරකාදයො විය උපජ්ඣායො වා අඤ්ඤසීමාගතො හොති। කම්මවාචා රුහතීති වත්වා “අනුජානාමි භික්ඛවෙ පච්චන්තිමෙසු ජනපදෙසු විනයධරපඤ්චමෙන ගණෙන උපසම්පද”න්ති වුත්තත්තා। කෙචි “විනයධරපඤ්චමෙන උපජ්ඣායෙන සන්නිහිතෙනෙව භවිතබ්බ”න්ති වදන්තීති පොරාණගණ්ඨිපදෙ වුත්තං। සො ච පාඨො අප්පමාණො මජ්ඣිමෙසු ජනපදෙසු තස්ස වචනස්සාභාවතො। අසන්නිහිතෙපි උපජ්ඣායෙ කම්මවාචා රුහතීති ආපජ්ජතීති චෙ? න। කස්මා? කම්මසම්පත්තියං “පුග්ගලං පරාමසතී”ති වුත්තපාඨොව නො පමාණං। න හි තත්ථ අසන්නිහිතො උපජ්ඣායසඞ්ඛාතො පුග්ගලො පරාමසනං අරහති, තස්මා තත්ථ සඞ්ඝපරාමසනං විය පුග්ගලපරාමසනං වෙදිතබ්බං। සඞ්ඝෙන ගණෙන උපජ්ඣායෙන <pb V=1.206/> උපසම්පාදෙන්ති තෙසං අත්ථතො පුග්ගලත්තා, පණ්ඩකාදිඋපජ්ඣායෙන උපසම්පාදෙන්ති උපසම්පාදනකාලෙ අවිදිතත්තාති පොරාණා।
bod:<b>අපත්තචීවරං</b> <pb M=1.274/> <b>උපසම්පාදෙන්තී</b>ති කම්මවාචාචරියො “පරිපුණ්ණස්ස පත්තචීවර”න්ති සඤ්ඤාය, කෙවලං අත්ථසම්පත්තිං අනපෙක්ඛිත්වා සන්තපදනීහාරෙන වා “පරිපුණ්ණස්ස පත්තචීවර”න්ති කම්මවාචං සාවෙති। යථා එතරහි මතවිප්පවුත්තමාතාපිතිකොපි “අනුඤ්ඤාතොසි මාතාපිතූහී”ති පුට්ඨො “ආම භන්තෙ”ති වදති, කිං බහුනා? අයං පනෙත්ථ සාරො – “තස්මිං සමයෙ චත්තාරි කම්මානි පඤ්චහාකාරෙහි විපජ්ජන්තී”ති ලක්ඛණස්ස න තාව පඤ්ඤත්තත්තා අනුපජ්ඣායකාදිං උපසම්පාදෙන්ති। වජ්ජනීයපුග්ගලානං අවුත්තත්තා පණ්ඩකුපජ්ඣායාදිං උපසම්පාදෙන්ති, තෙරසන්තරායපුච්ඡාය අදස්සනත්තා අපත්තචීවරකං උපසම්පාදෙන්ති, “අනුජානාමි භික්ඛවෙ ඤත්තිචතුත්ථෙන කම්මෙන උපසම්පාදෙතු”න්ති (මහාව॰ 69) එවං සබ්බපඨමං අනුඤ්ඤාතාය කම්මවාචාය “පරිපුණ්ණස්ස පත්තචීවර”න්ති අවචනමෙත්ථ සාධකන්ති වෙදිතබ්බං। තඤ්හි වචනං අනුක්කමෙනානුඤ්ඤාතන්ති।
bod:ඉදං තාව සබ්බථා හොතු, “මූගං පබ්බාජෙන්ති බධිරං පබ්බාජෙන්තී”ති ඉදං කථං සම්භවිතුමරහති ආදිතො පට්ඨාය “අනුජානාමි භික්ඛවෙ ඉමෙහි තීහි සරණගමනෙහි පබ්බජ්ජ”න්තිආදිනා අනුඤ්ඤාතත්තාති? වුච්චතෙ – “එවඤ්ච පන, භික්ඛවෙ, පබ්බාජෙතබ්බොති, එවං වදෙහීති වත්තබ්බො…පෙ॰… තතියම්පි සඞ්ඝං සරණං ගච්ඡාමී”ති එත්ථ “එවං වදෙහීති වත්තබ්බො”ති ඉමස්ස වචනස්ස මිච්ඡා අත්ථං ගහෙත්වා මූගං පබ්බාජෙසුං। “එවං වදෙහී”ති තං පබ්බජ්ජාපෙක්ඛං ආණාපෙත්වා සයං උපජ්ඣායෙන වත්තබ්බො “තතියම්පි සඞ්ඝං සරණං ගච්ඡාමී”ති, සො පබ්බජ්ජාපෙක්ඛා තථා ආණත්තො උපජ්ඣායවචනස්ස අනු අනු වදතු වා මා වා, තත්ථ තත්ථ භගවා “කායෙන විඤ්ඤාපෙති, වාචාය විඤ්ඤාපෙති, කායෙන වාචාය විඤ්ඤාපෙති, ගහිතො හොති උපජ්ඣායො। දින්නො හොති ඡන්දො, දින්නා හොති පාරිසුද්ධි, දින්නා හොති පවාරණා”ති වදති <pb M=1.275/>। තදනුමානෙන වා කායෙන තෙන පබ්බජ්ජාපෙක්ඛෙන විඤ්ඤත්තං හොති සරණගමනන්ති වා ලොකෙපි කායෙන විඤ්ඤාපෙන්තො එවං වදතීති වුච්චති, තං පරියායං ගහෙත්වා මූගං පබ්බාජෙන්තීති වෙදිතබ්බං। පොරාණගණ්ඨිපදෙ “මූගං කථං පබ්බාජෙන්තීති පුච්ඡං කත්වා තස්ස කායපසාදසම්භවතො කායෙන පහාරං දත්වා හත්ථමුද්දාය විඤ්ඤාපෙත්වා පබ්බාජෙසු”න්ති වුත්තං। කිං බහුනා?
bod:අයං <pb V=1.207/> පනෙත්ථ සාරො – යථා පුබ්බෙ පබ්බජ්ජාධිකාරෙ වත්තමානෙ පබ්බජ්ජාභිලාපං උපච්ඡින්දිත්වා “පණ්ඩකො, භික්ඛවෙ, අනුපසම්පන්නො න උපසම්පාදෙතබ්බො”තිආදිනා (මහාව॰ 109) නයෙන උපසම්පදවසෙනෙව අභිලාපො කතො। ථෙය්යසංවාසකපදෙ අසම්භවතො කිඤ්චාපි සො න කතො, පබ්බජ්ජාව තත්ථ කතා, සබ්බත්ථ පන උපසම්පදාභිලාපෙන අධිප්පෙතා තදනුභාවතො උපසම්පදාය, පබ්බජ්ජාය වාරිතාය උපසම්පදා වාරිතා හොතීති කත්වා, තථා ඉධ උපසම්පදාධිකාරෙ වත්තමානෙ උපසම්පදාභිලාපං උපච්ඡින්දිත්වා උපසම්පදමෙව සන්ධාය පබ්බජ්ජාභිලාපො කතොති වෙදිතබ්බො। කාමං සො න කත්තබ්බො, මූගපදෙ අසම්භවතො තස්ස වසෙන ආදිතො පට්ඨාය උපසම්පදාභිලාපොව කත්තබ්බො විය දිස්සති, තථාපි තස්සෙව මූගපදස්ස වසෙන ආදිතො පට්ඨාය පබ්බජ්ජාභිලාපොව කතො මිච්ඡාගහණනිවාරණත්ථං। කථං? “මූගො, භික්ඛවෙ, අපත්තො ඔසාරණං, තඤ්චෙ සඞ්ඝො ඔසාරෙති, සොසාරිතො”ති (මහාව॰ 396) වචනතො හි මූගො උපසම්පන්නො හොතීති සිද්ධං, සො කෙවලං උපසම්පන්නොව හොති, න පන පබ්බජිතො තස්ස පබ්බජ්ජාය අසම්භවතොති මිච්ඡාගාහො හොති, තං පරිවජ්ජාපෙත්වා යො උපසම්පන්නො, සො පබ්බජිතොව හොති। පබ්බජිතො පන <pb M=1.276/> අත්ථි කොචි උපසම්පන්නො, අත්ථි කොචි අනුපසම්පන්නොති ඉමං සම්මාගාහං උප්පාදෙති භගවාති වෙදිතබ්බං।
bod:අපිච තෙසං හත්ථච්ඡින්නාදීනං පබ්බජිතානං සුපබ්බජිතභාවදීපනත්ථං, පබ්බජ්ජාභාවසඞ්කානිවාරණත්ථඤ්චෙත්ථ පබ්බජ්ජාභිලාපො කතො। කථං? “න, භික්ඛවෙ, හත්ථච්ඡින්නො පබ්බාජෙතබ්බො”තිආදිනා (මහාව॰ 119) පටික්ඛෙපෙන, “පබ්බජිතා සුපබ්බජිතා”ති වුත්තට්ඨානාභාවෙන ච තෙසං පබ්බජ්ජාභාවසඞ්කා භවෙය්ය, යථා පසඞ්කා භවෙ, තථා පසඞ්කං ඨපෙය්ය। ඛන්ධකෙ උපසම්පදං සන්ධාය “හත්ථච්ඡින්නො, භික්ඛවෙ, අපත්තො ඔසාරණං, තඤ්චෙ සඞ්ඝො ඔසාරෙති, සොසාරිතො”තිආදිනා (මහාව॰ 396) නයෙන භගවා නිවාරෙති। තෙනෙව නයෙන පබ්බජිතා පනෙතෙ සබ්බෙපි සුපබ්බජිතා එවාති දීපෙති। අඤ්ඤථා සබ්බෙපෙතෙ උපසම්පන්නාව හොන්ති, න පබ්බජිතාති අයමනිට්ඨප්පසඞ්ගො ආපජ්ජති। කථං? “හත්ථච්ඡින්නො, භික්ඛවෙ, න පබ්බාජෙතබ්බො, පබ්බජිතො නාසෙතබ්බො”ති වා “න, භික්ඛවෙ, හත්ථච්ඡින්නො පබ්බාජෙතබ්බො, යො පබ්බාජෙය්ය, ආපත්ති දුක්කටස්ස, සො ච අපබ්බජිතො”ති (මහාව॰ 119) වා තන්තියා ඨපිතාය චම්පෙය්යක්ඛන්ධකෙ “සොසාරිතො”ති වුත්තත්තා කෙවලං “ඉමෙ හත්ථච්ඡින්නාදයො උපසම්පන්නාව හොන්ති, න පබ්බජිතා”ති වා “උපසම්පන්නාපි චෙ පබ්බජිතා, නාසෙතබ්බා”ති වා අනිට්ඨකොට්ඨාසො ආපජ්ජතීති අධිප්පායො।
bod:ඉදං <pb V=1.208/> පනෙත්ථ විචාරෙතබ්බං – “සො ච අපබ්බජිතො”ති වචනාභාවතො මූගස්ස පබ්බජ්ජාසිද්ධිපසඞ්ගතො පබ්බජ්ජාපි එකතොසුද්ධියා හොතීති අයමනිට්ඨකොට්ඨාසො කථං නාපජ්ජතීති? පබ්බජ්ජාභිලාපෙන උපසම්පදා ඉධාධිප්පෙතාති සම්මාගාහෙන නාපජ්ජතීති, අඤ්ඤථා යථාබ්යඤ්ජනං අත්ථෙ ගහිතෙ යථාපඤ්ඤත්තදුක්කටාභාවසඞ්ඛාතො අපරො අනිට්ඨකොට්ඨාසො ආපජ්ජති। කථං? “න, භික්ඛවෙ, මූගො පබ්බාජෙතබ්බො, යො <pb M=1.277/> පබ්බාජෙය්ය, ආපත්ති දුක්කටස්සා”ති වුත්තදුක්කටං පබ්බජ්ජාපරියොසානෙ හොති, න තස්සාවිප්පකතාය। පුබ්බපයොගදුක්කටමෙව හි පඨමං ආපජ්ජති, තස්මා මූගස්ස පබ්බජ්ජාපරියොසානස්සෙව අභාවතො ඉමස්ස දුක්කටස්ස ඔකාසො ච න සබ්බකාලං සම්භවෙය්ය, උපසම්පදාවසෙන පන අත්ථෙ ගහිතෙ සම්භවති කම්මනිබ්බත්තිතො। තෙනෙව පාළියං “න, භික්ඛවෙ, පණ්ඩකො උපසම්පාදෙතබ්බො, යො උපසම්පාදෙය්ය, ආපත්ති දුක්කටස්සා”ති දුක්කටං න පඤ්ඤත්තං। අපඤ්ඤත්තත්තා පුබ්බපයොගදුක්කටමෙව චෙත්ථ සම්භවති, නෙතරං। එත්තාවතා සිද්ධමෙතං පබ්බජ්ජාභිලාපෙන උපසම්පදාව තත්ථ අධිප්පෙතා, න පබ්බජ්ජාති। එත්ථාහ සාමණෙරපබ්බජ්ජා න කායපයොගතො හොතීති කථං පඤ්ඤායතීති? වුච්චතෙ – කායෙන විඤ්ඤාපෙතීතිආදිත්තිකා දස්සනතොති ආගතො।
bod:“ගොත්තෙනපි අනුස්සාවෙතු”න්ති (මහාව॰ 122) වචනතො යෙන වොහාරෙන වොහරති, තෙන වට්ටතීති සිද්ධං, තස්මා “කො නාමො තෙ උපජ්ඣායො”ති පුට්ඨෙනපි ගොත්තමෙව නාමං කත්වා වත්තබ්බන්ති සිද්ධං හොති, තස්මා චතුබ්බිධෙසු නාමෙසු යෙන කෙනචි නාමෙන අනුස්සාවනා කාතබ්බාති වදන්ති। එකස්ස බහූනි නාමානි හොන්ති, තත්ථ එකං නාමං ඤත්තියා, එකං අනුස්සාවනාය කාතුං න වට්ටති, අත්ථතො බ්යඤ්ජනතො ච අභින්නාහි අනුස්සාවනාහි භවිතබ්බන්ති। කිඤ්චාපි “ඉත්ථන්නාමො ඉත්ථන්නාමස්ස ආයස්මතො”ති පාළියං “ආයස්මතො”ති පදං පච්ඡා වුත්තං, කම්මවාචාපාළියං පන “අයං බුද්ධරක්ඛිතො ආයස්මතො ධම්මරක්ඛිතස්සා”ති පඨමං ලිඛන්ති, තං උප්පටිපාටියා වුත්තන්ති න පච්චෙතබ්බං। පාළියඤ්හි “ඉත්ථන්නාමො ඉත්ථන්නාමස්සා”ති අත්ථමත්තං දස්සිතං, තස්මා පාළියං අවුත්තොපි “අයං බුද්ධරක්ඛිතො ආයස්මතො ධම්මරක්ඛිතස්සා”ති කම්මවාචාපාළියං පයොගො දස්සිතො। “න මෙ <pb M=1.278/> දිට්ඨො ඉතො පුබ්බෙ ඉච්චායස්මා සාරිපුත්තො”ති ච “ආයස්මා සාරිපුත්තො අත්ථකුසලො”ති ච පඨමං “ආයස්මා”ති පයොගස්ස දස්සනතොති වදන්ති। කත්ථචි “ආයස්මතො බුද්ධරක්ඛිතස්සා”ති වත්වා කත්ථචි කෙවලං “බුද්ධරක්ඛිතස්සා”ති සාවෙති, සාවනං හාපෙතීති න වුච්චති නාමස්ස අහාපිතත්තාති <pb V=1.209/> එකෙ। සචෙ කත්ථචි “ආයස්මතො බුද්ධරක්ඛිතස්සා”ති වත්වා කත්ථචි “බුද්ධරක්ඛිතස්සායස්මතො”ති සාවෙති, පාඨානුරූපත්තා ඛෙත්තමෙව ඔතිණ්ණන්තිපි එකෙ। බ්යඤ්ජනභෙදප්පසඞ්ගතො අනුස්සාවනානං තං න වට්ටතීති වදන්ති। සචෙ පන සබ්බට්ඨානෙපි එකෙනෙව පකාරෙන වදති, වට්ටති।
bod:<b>එකානුස්සාවනෙ</b>ති එත්ථ එකතො අනුස්සාවනං එතෙසන්ති එකානුස්සාවනාති අසමානාධිකරණවිසයො බාහිරත්ථසමාසොති දට්ඨබ්බං। තෙනෙවාහ “ද්වෙ එකතො අනුස්සාවනෙ”ති। තත්ථ <b>එකතො</b>ති එකක්ඛණෙති අත්ථො, විභත්තිඅලොපෙන චායං නිද්දෙසො। <b>පුරිමනයෙනෙව එකතො අනුස්සාවනෙ කාතු</b>න්ති “එකෙන එකස්ස, අඤ්ඤෙන ඉතරස්සා”තිආදිනා පුබ්බෙ වුත්තනයෙන ද්වීහි වා තීහි වා ආචරියෙහි එකෙන වා එකතො අනුස්සාවනෙ කාතුං। වජ්ජාවජ්ජං උපනිජ්ඣායතීති උපජ්ඣාති ඉමිනා උපජ්ඣායසද්දසමානත්ථො උපජ්ඣාසද්දොපීති අත්ථං දස්සෙතීති සාරත්ථදීපනියං (සාරත්ථ॰ ටී॰ මහාවග්ග 3.123)।
bod:<b>ගොත්තෙනාපී</b>ති “ආයස්මතො පිප්පලිස්ස උපසම්පදාපෙක්ඛො”ති එවං නාමං අවත්වා ගොත්තනාමෙනපීති අත්ථො, තෙන “කො නාමො තෙ උපජ්ඣායො”ති පුට්ඨෙන ගොත්තනාමෙන “ආයස්මා කස්සපො”ති වත්තබ්බන්ති සිද්ධං හොති। තස්මා අඤ්ඤම්පි යං කිඤ්චි තස්ස නාමං පසිද්ධං, තස්මිං වා ඛණෙ සුඛග්ගහණත්ථං නාමං පඤ්ඤාපිතං, තං සබ්බං ගහෙත්වාපි අනුස්සාවනා කාතබ්බා। යථා උපජ්ඣායස්ස, එවං උපසම්පදාපෙක්ඛස්සාපි ගොත්තාදිනාමෙන <pb M=1.279/> තඞ්ඛණිකනාමෙන ච අනුස්සාවනං කාතුං වට්ටති, තස්මිම්පි ඛණෙ “අයං තිස්සො”ති වා “නාගො”ති වා නාමං කරොන්තෙහි අනුසාසකසම්මුතිතො පඨමමෙව කාතබ්බං। එවං අකත්වාපි අන්තරායිකධම්මානුසාසනපුච්ඡනකාලෙසු “කින්නාමොසි, අහං භන්තෙ නාගො නාම, කො නාමො තෙ උපජ්ඣායො, උපජ්ඣායො මෙ භන්තෙ තිස්සො නාමා”තිආදිනා විඤ්ඤාපෙන්තෙන උභින්නම්පි චිත්තෙ “මමෙතං නාම”න්ති යථා සඤ්ඤං උප්පජ්ජති, එවං විඤ්ඤාපෙතබ්බං। සචෙ පන තස්මිං ඛණෙ පකතිනාමෙන වත්වා පච්ඡා “තිස්සො නාමා”ති අපුබ්බනාමෙන අනුස්සාවෙති, න වට්ටති।
bod:තත්ථ ච කිඤ්චාපි උපජ්ඣායස්සෙව නාමං අග්ගහෙත්වා යෙන කෙනචි නාමෙන “තිස්සස්ස උපසම්පදාපෙක්ඛො”තිආදිනාපි පුග්ගලෙ පරාමට්ඨෙ කම්මං සුකතමෙව හොති අනුපජ්ඣායකාදීනං උපසම්පදාකම්මං විය උපජ්ඣායස්ස අභාවෙපි අභබ්බත්තෙපි කම්මවාචාය පුග්ගලෙ පරාමට්ඨෙ කම්මස්ස <pb V=1.210/> සිජ්ඣනතො। උපසම්පදාපෙක්ඛස්ස පන යථාසකං නාමං විනා අඤ්ඤෙන නාමෙන අනුස්සාවිතෙ කම්මං කුප්පති, සො අනුපසම්පන්නොව හොති। තත්ථ ඨිතො අඤ්ඤො අනුපසම්පන්නො විය ගහිතනාමස්ස වත්ථුපුග්ගලස්ස තත්ථ අභාවා, එතස්ස ච නාමස්ස අනුස්සාවනාය අවුත්තත්තා। තස්මා උපසම්පදාපෙක්ඛස්ස පකතිනාමං පරිවත්තෙත්වා අපුබ්බෙන නාගාදිනාමෙන අනුස්සාවිතුකාමෙන පටිකච්චෙව “ත්වං නාගො”තිආදිනා විඤ්ඤාපෙත්වා අනුසාසනඅන්තරායිකධම්මාපුච්ඡනක්ඛණෙසුපි තස්ස ච සඞ්ඝස්ස ච යථා පාකටං හොති, තථා පකාසෙත්වාව නාගාදිනාමෙන අනුස්සාවෙතබ්බං। එකස්ස බහූනි නාමානි හොන්ති, තෙසු එකං ගහෙතුං වට්ටති।
bod:යං පන උපසම්පදාපෙක්ඛඋපජ්ඣායානං එකත්ථ ගහිතං නාමං තදෙව ඤත්තියා, සබ්බත්ථ අනුස්සාවනාසු ච ගහෙතබ්බං। ගහිතතො හි අඤ්ඤස්මිං ගහිතෙ බ්යඤ්ජනං භින්නං නාම හොති, කම්මං <pb M=1.280/> විපජ්ජති। අත්ථතො හි බ්යඤ්ජනතො ච අභින්නා එව ඤත්ති අනුස්සාවනා ච වට්ටන්ති। උපජ්ඣායනාමස්ස පන පුරතො “ආයස්මතො තිස්සස්සා”තිආදිනා ආයස්මන්තපදං සබ්බත්ථ යොජෙත්වාපි අනුස්සාවෙති। තථා අයොජිතෙපි දොසො නත්ථි।
bod:පාළියං (මහාව॰ 126) පන කිඤ්චාපි “ඉත්ථන්නාමස්ස ආයස්මතො”ති පච්ඡතො “ආයස්මතො”ති පදං වුත්තං, තථාපි “ආයස්මා සාරිපුත්තො අත්ථකුසලො”තිආදිනා නාමස්ස පුරතො ‘ආයස්මන්තපද’යොගස්ස දස්සනතො පුරතොව පයොගො යුත්තතරො, තඤ්ච එකත්ථ යොජෙත්වා අඤ්ඤත්ථ අයොජිතෙපි එකත්ථ පුරතො යොජෙත්වා අඤ්ඤත්ථ පච්ඡතො යොජනෙපි සාවනාය හාපනං නාම න හොති නාමස්ස අහාපිතත්තා। තෙනෙව පාළියම්පි “ඉත්ථන්නාමස්ස ආයස්මතො”ති එකත්ථ යොජෙත්වා “ඉත්ථන්නාමෙන උපජ්ඣායෙනා”තිආදීසු “ආයස්මතො”ති න යොජිතන්ති වදන්ති। තඤ්ච කිඤ්චාපි එවං, තථාපි සබ්බට්ඨානෙපි එකෙනෙව පකාරෙන යොජෙත්වා එව වා අයොජෙත්වා වා අනුස්සාවනං පසත්ථතරන්ති ගහෙතබ්බං।
bod:එකතො සහෙව එකස්මිං ඛණෙ අනුස්සාවනං එතෙසන්ති එකානුස්සාවනා, උපසම්පදාපෙක්ඛා, එතෙ <b>එකානුස්සාවනෙ</b> කාතුං। තෙනාහ “එකතොඅනුසාවනෙ”ති। ඉදඤ්ච එකං පදං විභත්තිඅලොපෙන දට්ඨබ්බං। <b>එකෙන වා</b>ති ද්වින්නම්පි එකස්මිං ඛණෙ එකාය එව කම්මවාචාය අනුස්සාවනෙ එකෙන ආචරියෙනාති අත්ථො। “අයං බුද්ධරක්ඛිතො ච අයං ධම්මරක්ඛිතො ච ආයස්මතො සඞ්ඝරක්ඛිතස්ස <pb V=1.211/> උපසම්පදාපෙක්ඛො”තිආදිනා නයෙන එකෙන ආචරියෙන ද්වින්නමෙකස්මිං ඛණෙ අනුස්සාවනනයො දට්ඨබ්බො, ඉමිනාව නයෙන තිණ්ණම්පි එකෙන ආචරියෙන එකක්ඛණෙ අනුස්සාවනං වෙදිතබ්බං।
bod:<b>පුරිමනයෙනෙව</b> <pb M=1.281/> <b>එකතො අනුස්සාවනෙ කාතු</b>න්ති “එකෙන එකස්ස, අඤ්ඤෙන ඉතරස්සා”තිආදිනා පුබ්බෙ වුත්තනයෙන ද්වින්නං ද්වීහි වා තිණ්ණං තීහි වා ආචරියෙහි, එකෙන වා ආචරියෙන තයොපි එකතොඅනුස්සාවනෙ කාතුන්ති අත්ථො। <b>“තඤ්ච ඛො එකෙන උපජ්ඣායෙන, න ත්වෙව නානුපජ්ඣායෙනා”</b>ති ඉදං එකෙන ආචරියෙන ද්වීහි වා තීහි වා උපජ්ඣායෙහි ද්වෙ වා තයො වා උපසම්පදාපෙක්ඛෙ එකක්ඛණෙ එකාය අනුස්සාවනාය එකානුස්සාවනෙ කාතුං න වට්ටතීති පටික්ඛෙපපදං, න පන නානාචරියෙහි නානුපජ්ඣායෙහි තයො එකානුස්සාවනෙ කාතුං න වට්ටතීති ආහ <b>“සචෙ පන නානාචරියා නානුපජ්ඣායා…පෙ॰… වට්ටතී”</b>ති। යඤ්චෙත්ථ “තිස්සත්ථෙරො සුමනත්ථෙරස්ස සද්ධිවිහාරිකං, සුමනත්ථෙරො තිස්සත්ථෙරස්ස සද්ධිවිහාරික”න්ති එවං උපජ්ඣායෙහි අඤ්ඤමඤ්ඤං සද්ධිවිහාරිකානං අනුස්සාවනකරණං වුත්තං, තං උපලක්ඛණමත්තං। තස්මා සචෙ තිස්සත්ථෙරො සුමනත්ථෙරස්ස සද්ධිවිහාරිකං, සුමනත්ථෙරො නන්දත්ථෙරස්ස සද්ධිවිහාරිකං අනුස්සාවෙති, අඤ්ඤමඤ්ඤඤ්ච ගණපූරකා හොන්ති, වට්ටති එව। සචෙ පන උපජ්ඣායො සයමෙව අත්තනො සද්ධිවිහාරිකං අනුස්සාවෙති, එත්ථ වත්තබ්බමෙව නත්ථි, කම්මං සුකතමෙව හොති, අනුපජ්ඣායකස්සපි යෙන කෙනචි අනුස්සාවිතෙ උපසම්පදා හොති, කිමඞ්ගං පන සඋපජ්ඣායකස්ස උපජ්ඣායෙනෙව අනුස්සාවනෙති දට්ඨබ්බං। තෙනෙව නවට්ටනපක්ඛං දස්සෙතුං <b>“සචෙ පනා”</b>තිආදිමාහ।
bod:<b>උපජ්ඣා</b>ති උපජ්ඣායසද්දසමානත්ථො ආකාරන්තො උපජ්ඣාසද්දොති දස්සෙති। උපජ්ඣාය-සද්දො එව වා උපජ්ඣා, උපයොගපච්චත්තවචනෙසු ය-කාර ලොපං කත්වා එවං වුත්තො කරණවචනාදීසු උපජ්ඣාසද්දස්ස පයොගාභාවාති දට්ඨබ්බං। පාළියං <b>අත්තනාව අත්තානං සම්මන්නිතබ්බ</b>න්ති අත්තනාව කත්තුභූතෙන කරණභූතෙන අත්තානමෙව කම්මභූතං <pb M=1.282/> පති සම්මන්නනකිච්චං කාතබ්බං, <b>අත්තාන</b>න්ති වා පච්චත්තෙ උපයොගවචනං, අත්තනාව අත්තා සම්මන්නිතබ්බොති අත්ථො। න කෙවලඤ්ච එත්ථෙව, අඤ්ඤත්රාපි තෙරසසම්මුතිආදීසු ඉමිනාව ලක්ඛණෙන අත්තනාව අත්තා සම්මන්නිතබ්බොව। අපිච සයං කම්මාරහත්තා අත්තානං මුඤ්චිත්වා චතුවග්ගාදිකො ගණො සබ්බත්ථ ඉච්ඡිතබ්බො।
bod:<b>සච්චකාලො</b>ති <pb V=1.212/> “නිගූහිස්සාමී”ති වඤ්චනං පහාය සච්චස්සෙව තෙ ඉච්ඡිතබ්බකාලො। <b>භූතකාලො</b>ති වඤ්චනාය අභාවෙපි මනුස්සත්තාදිවත්ථුනො භූතතාය අවස්සං ඉච්ඡිතබ්බකාලො, ඉතරථා කම්මකොපාදිඅන්තරායො හොතීති අධිප්පායො। <b>මඞ්කූ</b>ති අධොමුඛො। <b>උද්ධරතූ</b>ති අනුපසම්පන්නභාවතො උපසම්පත්තියං පතිට්ඨපෙතූති අත්ථො।
bod:සබ්බකම්මවාචාසු අත්ථකොසල්ලත්ථං පනෙත්ථ උපසම්පදකම්මවාචාය එවමත්ථො දට්ඨබ්බො – <b>සුණාතූ</b>ති සවනාණත්තියං පඨමපුරිසෙකවචනං। තඤ්ච කිඤ්චාපි යො සො සඞ්ඝො සවනකිරියායං නියොජීයති, තස්ස සම්මුඛත්තා “සුණාහී”ති මජ්ඣිමපුරිසවචනෙන වත්තබ්බං, තථාපි යස්මා සඞ්ඝසද්දසන්නිධානෙ පඨමපුරිසප්පයොගොව සද්දවිදූහි සමාචිණ්ණො භවන්තභගවන්තආයස්මාදිසද්දසන්නිධානෙසු විය “අධිවාසෙතු මෙ භවං ගොතමො (පාරා॰ 22), එතස්ස සුගත කාලො, යං භගවා සාවකානං සික්ඛාපදං පඤ්ඤපෙය්ය (පාරා॰ 21), පක්කමතායස්මා (පාරා॰ 436), සුණන්තු මෙ ආයස්මන්තො”තිආදීසු (මහාව॰ 168)। තස්මා ඉධ පඨමපුරිසප්පයොගො කතො। අථ වා ගාරවවසෙනෙතං වුත්තං। ගරුට්ඨානියෙසු හි ගාරවවසෙන මජ්ඣිමපුරිසපයොගුප්පත්තියම්පි පඨමපුරිසප්පයොගං පයුජ්ජන්ති “දෙසෙතු සුගතො ධම්ම”න්තිආදීසු (දී॰ නි॰ 2.66; ම॰ නි॰ 2.338; මහාව॰ 8) වියාති දට්ඨබ්බං। කෙචි පන <pb M=1.283/> “භන්තෙ ආවුසොති පදෙ අපෙක්ඛිත්වා ඉධ පඨමපුරිසප්පයොගො”ති වදන්ති, තං න සුන්දරං “ආචරියො මෙ, භන්තෙ, හොහි (මහාව॰ 77), ඉඞ්ඝාවුසො උපාලි, ඉමං පබ්බජිතං අනුයුඤ්ජාහී”තිආදීසු (පාරා॰ 517) තප්පයොගෙපි මජ්ඣිමපුරිසප්පයොගස්සෙව දස්සනතො।
bod:<b>මෙ</b>ති යො සාවෙති, තස්ස අත්තනිද්දෙසෙ සාමිවචනං। <b>භන්තෙ</b>ති ආලපනත්ථෙ වුඩ්ඪෙසු සගාරවවචනං, <b>“ආවුසො”</b>ති පදං පන නවකෙසු। තදුභයම්පි නිපාතො “තුම්හෙ භන්තෙ තුම්හෙ ආවුසො”ති බහූසුපි සමානරූපත්තා। <b>සඞ්ඝො</b>ති අවිසෙසතො චතුවග්ගාදිකෙ පකතත්තපුග්ගලසමූහෙ වත්තති। ඉධ පන පච්චන්තිමෙසු ජනපදෙසු පඤ්චවග්ගතො පට්ඨාය, මජ්ඣිමෙසු ජනපදෙසු දසවග්ගතො පට්ඨාය සඞ්ඝොති ගහෙතබ්බො। තත්රායං පිණ්ඩත්ථො – භන්තෙ, සඞ්ඝො මම වචනං සුණාතූති। ඉදඤ්ච නවකතරෙන වත්තබ්බවචනං। සචෙ පන අනුස්සාවකො සබ්බෙහි භික්ඛූහි වුඩ්ඪතරො හොති, “සුණාතු මෙ, ආවුසො සඞ්ඝො”ති වත්තබ්බං। සොපි චෙ “භන්තෙ”ති වදෙය්ය, නවකතරො වා “ආවුසො”ති, කම්මකොපො නත්ථි। කෙචි පන “එකත්ථ ‘ආවුසො’ති වත්වා අඤ්ඤත්ථ ‘භන්තෙ’ති වුත්තෙපි නත්ථි දොසො උභයෙනපි ආලපනස්ස සිජ්ඣනතො”ති වදන්ති।
bod:ඉදානි <pb V=1.213/> යමත්ථං ඤාපෙතුකාමො “සුණාතූ”ති සඞ්ඝං සවනෙ නියොජෙති, තං ඤාපෙන්තො <b>“අයං ඉත්ථන්නාමො”</b>තිආදිමාහ। තත්ථ <b>අය</b>න්ති උපසම්පදාපෙක්ඛස්ස හත්ථපාසෙ සන්නිහිතභාවදස්සනං, තෙන ච හත්ථපාසෙ ඨිතස්සෙව උපසම්පදා රුහතීති සිජ්ඣති හත්ථපාසතො බහි ඨිතස්ස “අය”න්ති න වත්තබ්බතො। තෙනෙව අනුසාසකසම්මුතියං සො හත්ථපාසතො බහි ඨිතත්තා “අය”න්ති න වුත්තො, තස්මා <pb M=1.284/> උපසම්පදාපෙක්ඛො අනුපසම්පන්නො හත්ථපාසෙ ඨපෙතබ්බො। <b>අයං ඉත්ථන්නාමො</b>ති අයං-සද්දො ච අවස්සං පයුජ්ජිතබ්බො, සො ච ඉමස්මිං පඨමනාමපයොගෙ එවාති ගහෙතබ්බං। <b>“ඉත්ථන්නාමො”</b>ති ඉදං අනියමතො තස්ස නාමදස්සනං, උභයෙනපි අයං බුද්ධරක්ඛිතොතිආදිනාමං දස්සෙති। “උපසම්පදාපෙක්ඛො”ති භින්නාධිකරණවිසයෙ බහුබ්බීහිසමාසො, උපසම්පදං මෙ සඞ්ඝො අපෙක්ඛමානොති අත්ථො। තස්ස ච උපජ්ඣායතං සමඞ්ගිභාවෙන දස්සෙතුං “ඉත්ථන්නාමස්ස ආයස්මතො”ති වුත්තං। එතෙන “අයං බුද්ධරක්ඛිතො ආයස්මතො ධම්මරක්ඛිතස්ස සද්ධිවිහාරිකභූතො උපසම්පදාපෙක්ඛො”ති එවමාදිනා නයෙන නාමයොජනාය සහ අත්ථො දස්සිතො। එත්ථ ච “ආයස්මතො”ති පදං අවත්වාපි “අයං බුද්ධරක්ඛිතො ධම්මරක්ඛිතස්ස උපසම්පදාපෙක්ඛො”ති වත්තුං වට්ටති। තෙනෙව පාළියං “ඉත්ථන්නාමෙන උපජ්ඣායෙනා”ති එත්ථ “ආයස්මතො”ති පදං න වුත්තං। යඤ්චෙත්ථ වත්තබ්බං, තං හෙට්ඨා වුත්තමෙව।
bod:නනු චෙත්ථ උපජ්ඣායොපි උපසම්පදාපෙක්ඛො විය හත්ථපාසෙ ඨිතො එව ඉච්ඡිතබ්බො, අථ කස්මා “අයං ඉත්ථන්නාමො ඉමස්ස ඉත්ථන්නාමස්ස උපසම්පදාපෙක්ඛො”ති එවං උපජ්ඣායස්ස නාමපරාමසනෙපි ඉදං-සද්දප්පයොගො න කතොති? නායං විරොධො උපජ්ඣායස්ස අභාවෙපි කම්මකොපාභාවතො। කෙවලඤ්හි කම්මනිබ්බත්තියා සන්තපදවසෙන අවිජ්ජමානස්සපි උපජ්ඣායස්ස නාමකිත්තනං අනුපජ්ඣායස්ස උපසම්පදාදීසුපි කරීයති, තස්මා උපජ්ඣායස්ස අසන්නිහිතායපි තප්පරාමසනමත්තෙනෙව කම්මසිද්ධිතො “ඉමස්සා”ති නිද්දිසිතුං න වට්ටතීති।
bod:<b>පරිසුද්ධො අන්තරායිකෙහි ධම්මෙහී</b>ති අභබ්බත්තාදිකෙහි උපසම්පදාය අවත්ථුකරෙහි චෙව පඤ්චාබාධහත්ථච්ඡින්නාදීහි ආපත්තිකරෙහි ච අන්තරායිකසභාවෙහි පරිමුත්තො। එවං වුත්තෙ <pb M=1.285/> එව ආපත්තිමත්තකරෙහි පඤ්චාබාධාදීහි අපරිමුත්තස්සපි උපසම්පදා රුහති, නාඤ්ඤථා। <b>පරිපුණ්ණස්ස පත්තචීවර</b>න්ති පරිපුණ්ණමස්ස උපසම්පදාපෙක්ඛස්ස පත්තචීවරං। එවං වුත්තෙ එව අපත්තචීවරස්සපි උපසම්පදා රුහති, නාඤ්ඤථා। <b>උපසම්පදං යාචතී</b>ති “සඞ්ඝං, භන්තෙ, උපසම්පදං යාචාමී”තිආදිනා (මහාව॰ 126) යාචාපිතභාවං සන්ධාය වුත්තං। එවං තෙන සඞ්ඝෙ අයාචිතෙපි <pb V=1.214/> “ඉත්ථන්නාමො සඞ්ඝං උපසම්පදං යාචතී”ති වුත්තෙ එව කම්මං අවිපන්නං හොති, නාඤ්ඤථා। <b>උපජ්ඣායෙනා</b>ති උපජ්ඣායෙන කරණභූතෙන, ඉත්ථන්නාමං උපජ්ඣායං කත්වා කම්මභූතං උපසම්පදං දාතුං නිප්ඵාදෙතුං කත්තුභූතං සඞ්ඝං යාචතීති අත්ථො। යාචධාතුනො පන ද්විකම්මකත්තා “සඞ්ඝං උපසම්පද”න්ති ද්වෙ කම්මපදානි වුත්තානි।
bod:<b>යදි සඞ්ඝස්ස පත්තකල්ල</b>න්ති එත්ථ පත්තො කාලො ඉමස්ස කම්මස්සාති පත්තකාලං, අපලොකනාදිචතුබ්බිධං සඞ්ඝගණකම්මං, තදෙව සකත්ථෙ ය-පච්චයෙන <b>“පත්තකල්ල”</b>න්ති වුච්චති। ඉධ පන ඤත්තිචතුත්ථඋපසම්පදාකම්මං අධිප්පෙතං, තං කාතුං සඞ්ඝස්ස පත්තකල්ලං ජාතං। <b>යදී</b>ති අනුමතිගහණවසෙන කම්මස්ස පත්තකල්ලතං ඤාපෙති, යො හි කොචි තත්ථ අපත්තකල්ලතං මඤ්ඤිස්සති, සො වක්ඛති। ඉමමෙව හි අත්ථං සන්ධාය අනුස්සාවනාසු “යස්සායස්මතො ඛමති…පෙ॰… සො භාසෙය්යා”ති (මහාව॰ 127) වුත්තං। තදෙතං පත්තකල්ලං වත්ථුසම්පදා, අන්තරායිකෙහි ධම්මෙහි චස්ස පරිසුද්ධතා, සීමාසම්පදා, පරිසාසම්පදා, පුබ්බකිච්චනිට්ඨානන්ති ඉමෙහි පඤ්චහි අඞ්ගෙහි සඞ්ගහිතං।
bod:තත්ථ <b>වත්ථුසම්පදා</b> නාම යථාවුත්තෙහි එකාදසඅභබ්බපුග්ගලෙහි චෙව අන්තිමවත්ථුඅජ්ඣාපන්නෙහි ච අඤ්ඤො පරිපුණ්ණවීසතිවස්සො අනුපසම්පන්නභූතො මනුස්සපුරිසො। එතස්මිඤ්හි පුග්ගලෙ <pb M=1.286/> සති එව ඉදං සඞ්ඝස්ස උපසම්පදාකම්මං පත්තකල්ලං නාම හොති, නාසති, කතඤ්ච කුප්පමෙව හොති।
bod:<b>අන්තරායිකෙහි ධම්මෙහි චස්ස පරිසුද්ධතා</b> නාම යථාවුත්තස්සෙව උපසම්පදාවත්ථුභූතස්ස පුග්ගලස්ස යෙ ඉමෙ භගවතා පටික්ඛිත්තා පඤ්චාබාධඵුට්ඨතාදයො මාතාපිතූහි අනනුඤ්ඤාතතාපඅයොසානා චෙව හත්ථච්ඡින්නාදයො ච දොසධම්මා කාරකසඞ්ඝස්ස ආපත්තාදිඅන්තරායහෙතුතාය “අන්තරායිකා”ති වුච්චන්ති, තෙහි අන්තරායිකෙහි දොසධම්මෙහි පරිමුත්තතා, ඉමිස්සා ච සති එව ඉදං කම්මං පත්තකල්ලං නාම හොති, නාසති, කතං පන කම්මං සුකතමෙව හොති ඨපෙත්වා ඌනවීසතිවස්සං පුග්ගලං।
bod:<b>සීමාසම්පදා</b> පන උපොසථක්ඛන්ධකෙ (මහාව॰ 138 ආදයො) වක්ඛමානනයෙන සබ්බදොසරහිතාය බද්ධාබද්ධවසෙනෙව දුවිධාය සීමාය වසෙන වෙදිතබ්බා। තාදිසාය හි සීමාය සති එව ඉදං කම්මං පත්තකල්ලං නාම හොති, නාසති, කතඤ්ච කම්මං විපජ්ජති।
bod:<b>පරිසාසම්පදා</b> <pb V=1.215/> පන යෙ ඉමෙ උපසම්පදාකම්මස්ස සබ්බන්තිමෙන පරිච්ඡෙදෙන කම්මප්පත්තා දසහි වා පඤ්චහි වා අනූනාපාරාජිකං අනාපන්නා අනුක්ඛිත්තා ච සමානසංවාසකා භික්ඛූ, තෙසං එකසීමාය හත්ථපාසං අවිජහිත්වා ඨානං, ඡන්දාරහානඤ්ච ඡන්දස්ස ආනයනං, සම්මුඛීභූතානඤ්ච අප්පටිකොසනං, උපසම්පදාපෙක්ඛරහිතානං උපොසථක්ඛන්ධකෙ පටික්ඛිත්තානං ගහට්ඨාදිඅනුපසම්පන්නානඤ්චෙව පාරාජිකුක්ඛිත්තකනානාසංවාසකභික්ඛුනීනඤ්ච වජ්ජනීයපුග්ගලානං සඞ්ඝස්ස හත්ථපාසෙ අභාවො චාති ඉමෙහි චතූහි අඞ්ගෙහි සඞ්ගහිතා। එවරූපාය ච පරිසාසම්පදාය සති එව ඉදං පත්තකල්ලං නාම හොති, නාසති। තත්ථ පුරිමානං තිණ්ණං අඞ්ගානං අඤ්ඤතරස්සපි අභාවෙ කතං කම්මං විපජ්ජති, න පච්ඡිමස්ස।
bod:<b>පුබ්බකිච්චනිට්ඨානං</b> <pb M=1.287/> නාම යානිමානි “පඨමං උපජ්ඣං ගාහාපෙතබ්බො”තිආදිනා පාළියං (මහාව॰ 126) වුත්තානි “උපජ්ඣාගාහාපනං, පත්තචීවරාචික්ඛණං, තතො තං හත්ථපාසතො බහි පෙසෙත්වා අනුසාසකසම්මුතිකම්මකරණං, සම්මතෙන ච ගන්ත්වා අනුසාසනං, තෙන ච පඨමතරං ආගන්ත්වා සඞ්ඝස්ස ඤත්තිං ඤාපෙත්වා උපසම්පදාපෙක්ඛං ‘ආගච්ඡාහී’ති හත්ථපාසෙ එව අබ්භානං, තෙන භික්ඛූනං පාදෙ වන්දාපෙත්වා උපසම්පදායාචාපනං, තතො අන්තරායිකධම්මපුච්ඡකසම්මුතිකම්මකරණං, සම්මතෙන ච පුච්ඡන”න්ති ඉමානි අට්ඨ පුබ්බකිච්චානි, තෙසං සබ්බෙසං යාථාවතො කරණෙන නිට්ඨානං। එතස්මිඤ්ච පුබ්බකිච්චනිට්ඨාපනෙ සති එව ඉදං සඞ්ඝස්ස උපසම්පදාකම්මං පත්තකල්ලං නාම හොති, නාසති। එතෙසු පන පුබ්බකම්මෙසු අකතෙසුපි කතං කම්මං යථාවුත්තෙසු වත්ථුසම්පත්තිආදීසු විජ්ජමානෙසු අකුප්පමෙව හොති। තදෙවමෙත්ථ පත්තකල්ලං ඉමෙහි පඤ්චහි අඞ්ගෙහි සඞ්ගහිතන්ති වෙදිතබ්බං। ඉමිනාව නයෙන හෙට්ඨා වුත්තෙසු, වක්ඛමානෙසු ච සබ්බෙසු කම්මෙසු පත්තකල්ලතා යථාරහං යොජෙත්වා ඤාතබ්බා।
bod:<b>ඉත්ථන්නාමං උපසම්පාදෙය්යා</b>ති උපසම්පදානිප්ඵාදනෙන තංසමඞ්ගිං කරෙය්ය කරොතූති පත්ථනායං, විධිම්හි වා ඉදං දට්ඨබ්බං। යථා හි “දෙවදත්තං සුඛාපෙය්යා”ති වුත්තෙ සුඛමස්ස නිප්ඵාදෙත්වා තං සුඛසමඞ්ගිනං කරෙය්යාති අත්ථො හොති, එවමිධාපි උපසම්පදමස්ස නිප්ඵාදෙත්වා තං උපසම්පදාසමඞ්ගිනං කරෙය්යාති අත්ථො। පයොජකබ්යාපාරෙ චෙතං। යථා සුඛයන්තං කිඤ්චි සුද්ධකත්තාරං කොචි හෙතුකත්තා සුඛහෙතුනිප්ඵාදනෙන සුඛාපෙය්යාති වුච්චති, එවමිධාපි උපසම්පජ්ජන්තං සුද්ධකත්තාරං පුග්ගලං හෙතුකත්තුභූතො සඞ්ඝො උපසම්පදාහෙතුනිප්ඵාදනෙන උපසම්පාදෙය්යාති වුත්තො। එතෙන ච සුඛං විය සුඛදායකෙන සඞ්ඝෙන පුග්ගලස්ස දීයමානා තථාපවත්තපරමත්ථධම්මෙ <pb M=1.288/> <pb V=1.216/> උපාදාය අරියජනපඤ්ඤත්තා උපසම්පදා නාම සම්මුතිසච්චතා අත්ථීති සමත්ථිතං හොති। එත්ථ ච “ඉත්ථන්නාමො සඞ්ඝං උපසම්පදං යාචතී”ති (මහාව॰ 127) වුත්තත්තා පරිවාසාදීසු විය යාචනානුගුණං “ඉත්ථන්නාමස්ස උපසම්පදං දදෙය්යා”ති අවත්වා “ඉත්ථන්නාමං උපසම්පාදෙය්යා”ති වුත්තත්තා ඉදං උපසම්පදාකම්මං දානෙ අසඞ්ගහෙත්වා කම්මලක්ඛණෙ එව සඞ්ගහිතන්ති දට්ඨබ්බං। ඉමිනා නයෙන “ඉත්ථන්නාමං උපසම්පාදෙති, උපසම්පන්නො සඞ්ඝෙනා”ති එත්ථාපි අත්ථො වෙදිතබ්බො। කෙවලඤ්හි තත්ථ වත්තමානකාලඅතීතකාලවසෙන, ඉධ පන අනාමට්ඨකාලවසෙනාති එත්තකමෙව විසෙසො।
bod:<b>එසා ඤත්තී</b>ති “සඞ්ඝො ඤාපෙතබ්බො”ති වුත්තඤාපනා එසා। ඉදඤ්ච අනුස්සාවනානම්පි සබ්භාවසූචනත්ථං වුච්චති। අවස්සඤ්චෙතං වත්තබ්බමෙව। ඤත්තිකම්මෙ එව තං න වත්තබ්බං। තත්ථ පන ය්ය-කාරෙ වුත්තමත්තෙ එව ඤත්තිකම්මං නිට්ඨිතං හොතීති දට්ඨබ්බං। <b>ඛමතී</b>ති රුච්චති। <b>උපසම්පදා</b>ති සඞ්ඝෙන දීයමානා නිප්ඵාදියමානා උපසම්පදා, යස්ස ඛමති, සො තුණ්හස්සාති යොජනා। <b>තුණ්හී</b>ති ච අකථනත්ථෙ නිපාතො, අකථනකො <b>අස්ස</b> භවෙය්යාති අත්ථො। ඛමති සඞ්ඝස්ස ඉත්ථන්නාමස්ස උපසම්පදාති පකතෙන සම්බන්ධො। තත්ථ කාරණමාහ <b>“තස්මා තුණ්හී”</b>ති। තත්ථ “ආසී”ති සෙසො। යස්මා “යස්ස නක්ඛමති, සො භාසෙය්යා”ති තික්ඛත්තුං වුච්චමානොපි සඞ්ඝො තුණ්හී නිරවො අහොසි, තස්මා ඛමති සඞ්ඝස්සාති අත්ථො। <b>එව</b>න්ති ඉමිනා පකාරෙන। තුණ්හීභාවෙනෙවෙතං සඞ්ඝස්ස රුච්චනභාවං ධාරයාමි, බුජ්ඣාමි ජානාමීති අත්ථො। <b>ඉති</b>-සද්දො පරිසමාපනත්ථෙ කතො, සො ච කම්මවාචාය අනඞ්ගං, තස්මා අනුස්සාවකෙන “ධාරයාමී”ති එත්ථ මි-කාරපරියොසානමෙව වත්වා නිට්ඨපෙතබ්බං, ඉති-සද්දො න පයුජ්ජිතබ්බොති දට්ඨබ්බං। ඉමිනා නයෙන සබ්බකම්මවාචානමත්ථො වෙදිතබ්බො।
bod:<b>එකපොරිසා</b> <pb M=1.289/> <b>වා</b>තිආදි සත්තානං සරීරඡායං පාදෙහි මිනිත්වා ජානනප්පකාරදස්සනං। ඡසත්තපදපරිමිතා හි ඡායා “පොරිසා”ති වුච්චති, ඉදඤ්ච උතුප්පමාණාචික්ඛණාදි ච ආගන්තුකෙහි සද්ධිං වීමංසිත්වා වුඩ්ඪනවභාවං ඤත්වා වන්දනවන්දාපනාදිකරණත්ථං වුත්තං। එති ආගච්ඡති, ගච්ඡති චාති උතු, සොව පමීයතෙ අනෙන සංවච්ඡරන්ති පමාණන්ති ආහ <b>“උතුයෙව උතුප්පමාණ”</b>න්ති। <b>අපරිපුණ්ණා</b>ති උපසම්පදාදිවසෙන අපරිපුණ්ණා। යදි උතුවෙමජ්ඣෙ උපසම්පාදිතො, තදා තස්මිං උතුම්හි අවසිට්ඨදිවසාචික්ඛණං දිවසභාගාචික්ඛණන්ති දස්සෙති। තෙනාහ <b>“යත්තකෙහි දිවසෙහි යස්ස යො උතු අපරිපුණ්ණො, තෙ දිවසෙ”</b>ති। තත්ථ යස්ස තඞ්ඛණං ලද්ධූපසම්පදස්ස <pb V=1.217/> පුග්ගලස්ස සම්බන්ධී යො උතු යත්තකෙහි දිවසෙහි අපරිපුණ්ණො, තෙ දිවසෙති යොජනා।
bod:ඡායාදිකමෙව සබ්බං සඞ්ගහෙත්වා ගායිතබ්බතො කථෙතබ්බතො සඞ්ගීතීති ආහ <b>“ඉදමෙවා”</b>තිආදි। තත්ථ එකතො කත්වා ආචික්ඛිතබ්බං। <b>ත්වං කිං ලභසී</b>ති ත්වං උපසම්පාදනකාලෙ කතරවස්සං, කතරඋතුඤ්ච ලභසි, කතරස්මිං තෙ උපසම්පදා ලද්ධාති අත්ථො। <b>වස්ස</b>න්ති වස්සානඋතු, ඉදඤ්ච සංවච්ඡරාචික්ඛණං විනා වුත්තම්පි න විඤ්ඤායතීති ඉමිනා උතුආචික්ඛණෙනෙව සාසනවස්සෙසු වා කලියුගවස්සාදීසු වා සහස්සිමෙ වා සතිමෙ වා අසුකඋතුං ලභාමීති දස්සිතන්ති දට්ඨබ්බං। <b>ඡායා</b>ති ඉදං පාළියං ආගතපටිපාටිං සන්ධාය වුත්තං, වත්තබ්බකම්මතො පන කලියුගවස්සාදීසු සබ්බදෙසපසිද්ධෙසු අසුකවස්සෙ අසුකඋතුම්හි අසුකමාසෙ අසුකකණ්හෙ වා සුක්කෙ වා පක්ඛෙ අසුකෙ තිථිවාරවිසෙසයුත්තෙ පුබ්බණ්හාදිදිවසභාගෙ එත්තකෙ ඡායාපමාණෙ, නාඩිකාපමාණෙ වා මයා උපසම්පදා ලද්ධාති වදෙය්යාසීති එවං ආචික්ඛිතබ්බං। ඉදං සුට්ඨු උග්ගහෙත්වා ආගන්තුකෙහි <pb M=1.290/> වුඩ්ඪපටිපාටිං ඤත්වා පටිපජ්ජාහීති වත්තබ්බං। ඉති එත්තකො කථාමග්ගො විමතිවිනොදනියං ආගතො। වජිරබුද්ධිටීකානයො පන එකච්චො ඉධෙව සඞ්ගහං ගතො, එකච්චො අසන්නිට්ඨානවිනිච්ඡයත්තා සංසයහෙතුකො හොති, තස්මා ඉධ න ගහිතොති।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:උපසම්පදාවිනිච්ඡයකථාලඞ්කාරො।
