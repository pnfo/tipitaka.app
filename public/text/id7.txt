cha:(8) 3:අපණ්ණකවග්ගො
sub:1:පධානසුත්තවණ්ණනා
bod:71:තතියවග්ගස්ස <pb V=2.311/> පඨමෙ <b>අපණ්ණකප්පටිපද</b>න්ති අවිරද්ධප්පටිපදං। <b>යොනි චස්ස ආරද්ධා හොතී</b>ති කාරණඤ්චස්ස පරිපුණ්ණං හොති। <b>ආසවානං ඛයායා</b>ති අරහත්තත්ථාය। දුතියං උත්තානමෙව।
sub:3:සප්පුරිසසුත්තවණ්ණනා
bod:73:තතියෙ <b>අවණ්ණො</b>ති අගුණො। <b>පාතු</b> <pb P=3.107/> <b>කරොතී</b>ති කථෙති, පාකටං කරොති। <b>පඤ්හාභිනීතො</b>ති පඤ්හත්ථාය අභිනීතො। <b>අහාපෙත්වා අලම්බිත්වා</b>ති අපරිහීනං අලම්බිතං කත්වා। එත්ථ ච අසප්පුරිසො පාපිච්ඡතාය අත්තනො අවණ්ණං ඡාදෙති, සප්පුරිසො ලජ්ජිතාය අත්තනො වණ්ණං। ඉදානි යස්මා අසප්පුරිසො හිරොත්තප්පරහිතො සංවාසෙන අවජානාති, සප්පුරිසො පන හිරොත්තප්පසමන්නාගතො සංවාසෙනාපි නාවජානාති। තස්මා අසප්පුරිසභාවසාධකං අධුනාගතවධුකොපම්මං දස්සෙතුං <b>සෙය්යථාපි, භික්ඛවෙ, වධුකා</b>තිආදිමාහ। තත්ථ <b>වධුකා</b>ති සුණිසා। <b>තිබ්බ</b>න්ති බහලං। සෙසමෙත්ථ උත්තානත්ථමෙවාති।
sub:4-5:අග්ගසුත්තද්වයවණ්ණනා
bod:74-75:චතුත්ථෙ <b>සීලග්ග</b>න්ති අග්ගප්පත්තං උත්තමසීලං। එසෙව නයො සබ්බත්ථ। පඤ්චමෙ <b>රූපග්ග</b>න්ති යං රූපං සම්මසිත්වා අරහත්තං පාපුණාති, ඉදං රූපග්ගං නාම। සෙසෙසුපි එසෙව නයො। <b>භවග්ග</b>න්ති එත්ථ පන යස්මිං අත්තභාවෙ ඨිතො අරහත්තං පාපුණාති, එතං භවග්ගං නාමාති।
sub:6:කුසිනාරසුත්තවණ්ණනා
bod:76:ඡට්ඨෙ <pb V=2.312/> <pb M=2.319/> <b>උපවත්තනෙ</b>ති පාචීනගතාය සාලපන්තියා උත්තරෙන නිවත්තිත්වා ඨිතාය වෙමජ්ඣට්ඨානෙ। <b>අන්තරෙන යමකසාලාන</b>න්ති ද්වින්නං සාලරුක්ඛානං අන්තරෙ। <b>කඞ්ඛා</b>ති ද්වෙළ්හකං। <b>විමතී</b>ති විනිච්ඡිතුං අසමත්ථතා। “බුද්ධො නු ඛො න බුද්ධො නු ඛො, ධම්මො නු ඛො න ධම්මො නු ඛො, සඞ්ඝො නු ඛො න සඞ්ඝො නු ඛො, මග්ගො නු ඛො න මග්ගො නු ඛො, පටිපදා නු ඛො න පටිපදා නු ඛො”ති <pb P=3.108/> යස්ස සංසයො උප්පජ්ජෙය්ය, තං වො වදාමි පුච්ඡථ, භික්ඛවෙති අයමෙත්ථ සඞ්ඛෙපත්ථො। <b>සත්ථුගාරවෙනපි න පුච්ඡෙය්යාථා</b>ති “මයං සත්ථු සන්තිකෙ පබ්බජිම්හ, චත්තාරො පච්චයාපි නො සත්ථු සන්තකාව। තෙ මයං එත්තකං කාලං කඞ්ඛං අකත්වා න අරහාම අජ්ජ පච්ඡිමෙ කාලෙ කඞ්ඛං කාතු”න්ති සචෙ එවං සත්ථරි ගාරවෙන න පුච්ඡථ। <b>සහායකොපි, භික්ඛවෙ, සහායකස්ස ආරොචෙතූ</b>ති තුම්හාකං යො යස්ස භික්ඛුස්ස සන්දිට්ඨො සම්භත්තො, සො තස්ස ආරොචෙතු, අහං එකස්ස භික්ඛුස්ස කථෙස්සාමි, තස්ස කථං සුත්වා සබ්බෙ නික්කඞ්ඛා භවථාති දස්සෙති। <b>එවං පසන්නො</b>ති එවං සද්දහාමි අහන්ති අත්ථො। <b>ඤාණමෙවා</b>ති නික්කඞ්ඛභාවපච්චක්ඛකරණඤාණංයෙව එත්ථ තථාගතස්ස, න සද්ධාමත්තන්ති අත්ථො। <b>ඉමෙසඤ්හි, ආනන්දා</b>ති ඉමෙසං අන්තොසාණියං නිසින්නානං පඤ්චන්නං භික්ඛුසතානං। <b>යො පච්ඡිමකො</b>ති යො ගුණවසෙන පච්ඡිමකො, ආනන්දත්ථෙරංයෙව සන්ධායාහ।
sub:7:අචින්තෙය්යසුත්තවණ්ණනා
bod:77:සත්තමෙ <b>අචින්තෙය්යානී</b>ති චින්තෙතුං අයුත්තානි। <b>න චින්තෙතබ්බානී</b>ති අචින්තෙය්යත්තායෙව න චින්තෙතබ්බානි। <b>යානි චින්තෙන්තො</b>ති යානි කාරණානි චින්තෙන්තො। <b>උම්මාදස්සා</b>ති උම්මත්තකභාවස්ස। <b>විඝාතස්සා</b>ති දුක්ඛස්ස। <b>බුද්ධවිසයො</b>ති බුද්ධානං විසයො, සබ්බඤ්ඤුතඤ්ඤාණාදීනං බුද්ධගුණානං පවත්ති ච ආනුභාවො ච। <b>ඣානවිසයො</b>ති අභිඤ්ඤාඣානවිසයො। <b>කම්මවිපාකො</b>ති <pb P=3.109/> දිට්ඨධම්මවෙදනීයාදීනං කම්මානං විපාකො। <b>ලොකචින්තා</b>ති “කෙන නු ඛො චන්දිමසූරියා කතා, කෙන මහාපථවී, කෙන මහාසමුද්දො, කෙන සත්තා උප්පාදිතා, කෙන පබ්බතා, කෙන අම්බතාලනාළිකෙරාදයො”ති එවරූපා ලොකචින්තා।
sub:8:දක්ඛිණසුත්තවණ්ණනා
bod:78:අට්ඨමෙ <pb V=2.313/> <pb M=2.320/> <b>දක්ඛිණාවිසුද්ධියො</b>ති දානසඞ්ඛාතාය දක්ඛිණාය විසුජ්ඣනකාරණානි। <b>දායකතො විසුජ්ඣතී</b>ති මහප්ඵලභාවෙන විසුජ්ඣති, මහප්ඵලා හොතීති අත්ථො। <b>කල්යාණධම්මො</b>ති සුචිධම්මො। <b>පාපධම්මො</b>ති ලාමකධම්මො। <b>දායකතො විසුජ්ඣතී</b>ති එත්ථ වෙස්සන්තරමහාරාජා කථෙතබ්බො। සො හි ජූජකබ්රාහ්මණස්ස දාරකෙ දත්වා මහාපථවිං කම්පෙසි। <b>පටිග්ගාහකතො විසුජ්ඣතී</b>ති එත්ථ කල්යාණීනදීමුඛද්වාරවාසී කෙවට්ටො කථෙතබ්බො। සො කිර දීඝසුමත්ථෙරස්ස තික්ඛත්තුං පිණ්ඩපාතං දත්වා මරණමඤ්චෙ නිපන්නො “අය්යස්ස මං දීඝසුමත්ථෙරස්ස දින්නපිණ්ඩපාතො උද්ධරතී”ති ආහ। <b>නෙව දායකතො</b>ති එත්ථ වඩ්ඪමානවාසී ලුද්දකො කථෙතබ්බො। සො කිර පෙතදක්ඛිණං දෙන්තො එකස්ස දුස්සීලස්සෙව තයො වාරෙ අදාසි। තතියවාරෙ “අමනුස්සො දුස්සීලො මං විලුම්පතී”ති විරවි। එකස්ස සීලවතො භික්ඛුනො දත්වා පාපිතකාලෙයෙවස්ස පාපුණි। <b>දායකතො චෙව විසුජ්ඣති පටිග්ගාහකතො චා</b>ති එත්ථ අසදිසදානං කථෙතබ්බන්ති।
sub:9:වණිජ්ජසුත්තවණ්ණනා
bod:79:නවමෙ <pb P=3.110/> <b>තාදිසා වා</b>ති තංසදිසාව තංසරික්ඛකාව। <b>ඡෙදගාමිනී හොතී</b>ති ඡෙදං ගච්ඡති। යං පත්ථිතං, තං සබ්බං නස්සතීති අත්ථො। <b>න යථාධිප්පායා හොතී</b>ති යථාජ්ඣාසයා න හොති। <b>පරාධිප්පායා හොතී</b>ති පරජ්ඣාසයා අජ්ඣාසයතො අධිකතරඵලා හොති। <b>සමණං වා බ්රාහ්මණං වා</b>ති එත්ථ සමිතපාපබාහිතපාපතාහි සමණබ්රාහ්මණතා වෙදිතබ්බා। <b>වදතු, භන්තෙ, පච්චයෙනා</b>ති, භන්තෙ, චතුබ්බිධෙන චීවරාදිනා පච්චයෙන වදෙය්යාසීති එවං පවාරෙති නිමන්තෙති। <b>යෙන පවාරෙතී</b>ති පරිච්ඡින්දිත්වා යත්තකෙන පවාරෙති। <b>තං න දෙතී</b>ති තං සබ්බසොව න දෙති।<b> න යථාධිප්පායං දෙතී</b>ති යථා තස්ස අජ්ඣාසයො, එවං දාතුං න සක්කොති, හාපෙත්වා අප්පකං දෙති। <b>යථාධිප්පායං දෙතී</b>ති යත්තකං සො ඉච්ඡති, තත්තකමෙව දෙති। <b>පරාධිප්පායං දෙතී</b>ති අප්පකං පවාරෙත්වා අවත්ථරිත්වා බහුං දෙති।
sub:10:කම්බොජසුත්තවණ්ණනා
bod:80:දසමෙ <pb M=2.321/> <b>නෙව සභායං නිසීදතී</b>ති විනිච්ඡයකරණත්ථං විනිච්ඡයසභායං නෙව නිසීදති <pb V=2.314/>। <b>න කම්මන්තං පයොජෙතී</b>ති කසිවණිජ්ජාදිමහාකම්මන්තං නප්පයොජෙති। <b>න කම්බොජං ගච්ඡතී</b>ති භොගෙ සම්භරණත්ථාය කම්බොජරට්ඨං න ගච්ඡති। දෙසනාමත්තමෙව චෙතං, යං කිඤ්චි තිරොරට්ඨං න ගච්ඡතීති අත්ථො। <b>කොධනො</b>තිආදීසු කොධනතාය කොධපරියුට්ඨිතො අත්ථානත්ථං න ජානාති, ඉස්සුකිතාය පරසම්පත්තිං න සහති, මච්ඡරිතාය <pb P=3.111/> ධනං දත්වා කිච්චං කාතුං න සක්කොති, නිප්පඤ්ඤතාය කිච්චං සංවිධාතුං න සක්කොති। තස්මා එතානි සභානිසීදනාදීනි න කරොතීති।
cen:අපණ්ණකවග්ගො තතියො।
