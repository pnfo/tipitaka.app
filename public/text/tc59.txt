cha:සට්ඨිම පරිච්ඡෙද
sub:කුමාරොදයො
gax:1:රොහණෙ නිවසිත්ථා’ව, ජයබාහුමහීපති।
gae:මිත්තාව්හා රාජිනී චෙව, තදා කාලමකංසු තෙ॥
gax:2:සිරීවල්ලභජායා’ථ, ජනෙසි සුගලා දුවෙ।
gae:මාණභරණකං පුත්තං, පුත්තිං ලීලාවතිම්පි ච॥
gax:3:මාණාභරණභූපාල-දෙවී’පි රතනාවලී।
gae:මිත්තං පභාවතිඤ්චාපි, අලභී ධීතරො දුවෙ॥
gax:4:පස්සන්තස්ස උභො තායො, ධීතරො වීරබාහුනො।
gae:තදා මහාදිපාදස්ස, එවං ආසි විතක්කිතං॥
gax:5:ලොකාභිසම්මතෙ සබ්බ-භූපාලන්වයමුද්ධනි।
gae:විසුද්ධෙ සොමවංසම්හි, අභිජාතා මයං පන॥
gax:6:පිහනීයතරාකාරා, සබ්බසත්තිසමුන්නතා।
gae:නානාවිජ්ජාසු නිපුණා, හත්ථිඅස්සාදිසුක්ඛමා॥
gax:7:තථා පෙකාකිනා වෙ’තෙ, තයො වික්කමබාහුනා।
gae:පරාජයං පරිභවං, පාපිතා බහුසො රණෙ॥
gax:8:සූනුනො සුසමත්ථස්ස, විසොධෙතු මිමං මලං।
gae:න දිස්සතෙ පාතුභාවො, අහො නො අප්පපුඤ්ඤතා॥
gax:9:ජනවාදකිලිට්ඨෙන <pb M=.376/>, රාජත්තෙනාපි කිං මම।
gae:ඉදානි විසයාසඞ්ගං, හිත්වා කල්යාණකම්මසු॥
gax:10:අප්පමත්තස්ස සතතං, නෙතබ්බා වාසරා’ඉති।
gae:නිය්යාතෙත්වා අමච්චානං, සබ්බං රජ්ජවිචාරණං॥
gax:11:තහිං සත්ත’ට්ඨමාසඤ්හි, වසං රත්තියමෙකදා।
gae:දෙවරාජඝරෙසෙය්යං, කප්පෙසි සීලසංයතො॥
gax:12:තතො පච්චූසකාලම්හි, දෙවපුත්තං මහිද්ධිකං।
gae:විචිත්තවත්ථාභරණං, ගන්ධමාලාවිභූසිතං॥
gax:13:උළාරතරරූපෙන, දෙහොභාසෙන අත්තනො।
gae:ඔභාසෙන්තං අසෙසා’සා, සූරියඤ්ච න භුග්ගතං॥
gax:14:වදන්තං සුපිනෙ එවං, අදක්ඛි දරණීපති।
gae:පසීදස්සු මහාභාග, පිතොභව මහිපති॥
gax:15:ධඤ්ඤලක්ඛණසම්පන්නො, ඉච්ඡිතත්ථස්සසාධකො।
gae:විනීතො ලොකකුහර-බ්යාපිතෙජො පරක්කමො॥
gax:16:ආණබලයසොකිත්ති-භාසුරො සග්ගුණාකරො।
gae:ලොකසාසනසංවුද්ධි-කරො පුත්තවරො තව॥
gax:17:ලබ්භීස්සතෙ මහාරාජ, න චිරස්සෙව සම්පති।
gae:පුත්තදාරාධිවුත්ථං තං, පුරං ඛිප්පං පයාහීති॥
gax:18:පබුජ්ඣිත්වාන සඤ්ජාත-පීතිවෙගොථ රත්තියා।
gae:විභාතාය තතොපොඞ්ඛ-ගාමං ගඤ්ඡිනරුත්තමො॥
gax:19:යථා දිට්ඨප්පකාරන්තං, කථෙසි සුපිනං සුභං।
gae:මහෙසී පමුඛානං සො, අමච්චානං මහීපති॥
gax:20:සද්ධිං මහෙසියා තත්ථ, පත්ථෙන්තො පුත්තමුත්තමං।
gae:චින්තොන්තො දානසීලාදිං, සුභං නානප්පකාරකං॥
gax:21:අථෙකදිවසංකාලෙ, පච්චූසෙ සුපිනෙ පන।
gae:සබ්බලක්ඛණසම්පන්නං, සබ්බසෙතං මනොහරං॥
gax:22:දන්තීපොතවරං දන්තං, කණ්ණෙ ගණියපෙමතො।
gae:පවිසන්තමිවත්තානං, සෙය්යාගබ්භං මහෙසියා॥
gax:23:සම්පස්සිය පබුජ්ඣිත්වා, උට්ඨාය සයනාවරා।
gae:සඤ්ජාතපීතිපාමොජ්ජ-වෙගපීණිතමානසො॥
gax:24:තායං <pb M=.377/> වෙලායමෙදාසු-සෙය්යාගබ්භං මහෙසියා।
gae:පවිස්සසුපිනං තස්සා, යථාදිට්ඨං පකාසයී॥
gax:25:අහම්පි තාදිසං හත්ථි-පොතකං සයනං මම।
gae:පදක්ඛිණං කරිත්වාන, ඨිතං සොණ්ඩෙ සමාදිය॥
gax:26:ආකඩ්ඪිත්වාන සයනං, සමාරොපිය පෙමතො।
gae:ආලිඞ්ගිං සුපිනම්හීති, දෙවී චාපි තමබ්රවී॥
gax:27:උභො තෙ අඤ්ඤමඤ්ඤස්ස, දිට්ඨමෙවං පකාසිය।
gae:උට්ඨාපෙසුං පහට්ඨාව, වීතනිද්දාරුණං තදා॥
gax:28:තතො පාතො උපට්ඨාතු, මුපයාතං පුරොහිතං।
gae:නෙමිත්තකෙ ච පුච්ඡිංසු, සුනිත්වා තෙ පමොදිතා॥
gax:29:න චිරස්සෙව පුත්තස්ස, ධඤ්ඤලක්ඛණසාලිනො।
gae:උප්පත්තියා අවස්සං’ව, භවංතබ්බන්ති කිත්තයුං॥
gax:30:තං සුණිත්වා අමච්චා ච, තථා නගරවාසිනො।
gae:අවින්දිංසු ජනින්දො ච, සබ්බෙපීති මහුස්සවං॥
gax:31:තතො පට්ඨාය සොත්ථානං, පත්ථයං පත්ථිවොභුසං।
gae:භික්ඛුසඞ්ඝෙන බහුසො, භණාපෙසි පරිත්තකං॥
gax:32:මණිමුත්තාදිකං චිත්තං, මහග්ඝමනුවාසරං।
gae:පරිච්චජි දානමුඛෙ, යාචකානමනෙකසො॥
gax:33:පුරොහිතාදිවිප්පෙහි, වෙදවෙදඞ්ගවිඤ්ඤූහි।
gae:වත්තාපෙසි ච හොමාදි-විධානං සොත්ථි සම්මතං॥
gax:34:සුවිනට්ඨෙ විහාරෙ ච, ධාතුගබ්භෙ ච වාපියො।
gae:ජිණ්ණා ච පටිසඞ්ඛත්තුං, යොජයී රාජකප්පිකෙ॥
gax:35:දිනං නයන්තෙ කල්යාණ-කම්මෙනෙ’වං නරිස්සරෙ।
gae:න චිරං සණ්ඨහි ගබ්භ-වරො කුච්ඡිම්හි දෙවියා॥
gax:36:තතොවගම්ම තං හට්ඨ-පහට්ඨො සො නරිස්සරො।
gae:මහන්තං දෙවියා ගබ්භ-පරිහාරමදාපයි॥
gax:37:පරිපක්කගබ්භා දෙවී, කමෙන ජනයීසුකං।
gae:සමයෙ භද්දනක්ඛත්ත-මුහුත්තෙනභිලක්ඛිතෙ॥
gax:38:සුප්පසන්නා අසෙසා ච, දිසායො තංඛණෙ අහු।
gae:සමීරණෙ ච වාසිංසු, සුගන්ධිමුදුසීතලා॥
gax:39:දන්තීනං <pb M=.378/> කොඤ්චනාදෙන, හයානං හෙසිතෙන ච।
gae:රාජඞ්ගණං තදාජාතං, මහාකොලාහලා කූලං॥
gax:40:අච්ඡෙරාතිසයෙ එවං, පාතුභූතෙ අනෙකධා।
gae:දිස්වා තං විම්හයප්පත්තො, මාණභරණභූපති॥
gax:41:සුත්වා නිජස්ස පුත්තස්ස, තදා සඤ්ජාතසාසනං।
gae:අමතෙනාභිසිත්තොව, පීතිපුණ්ණමනොරථො॥
gax:42:මොචාපෙත්වා තදා කාරා-ඝරෙ බද්ධෙ බහූජනෙ।
gae:දානං උළාරං සමණ-බ්රාහ්මණානං පදාපයි॥
gax:43:අමච්චපමුඛා චාපි, ජනාපුරනිවාසිනො।
gae:කදලීතොරණාදීහි, රාජධානී මනෙකධා॥
gax:44:අලඞ්කරිත්වා සකලං, සුමණ්ඩිතපසාධිතා।
gae:ඡණං මහන්තං වත්තෙසුං, කතිපාහං මනොරමං॥
gax:45:වෙදෙ වුත්තවිධානෙන, ජාතකම්මාදිකං විධිං।
gae:සබ්බං සමාපයිත්වාන, කුමාරස්සා’වනීපති॥
gax:46:පුරොහිතාදයො විප්පෙ, තතො ලක්ඛණපාඨකෙ।
gae:ආණාපෙත්වාන සක්කාර-සම්මානවිධිපුබ්බකං॥
gax:47:නියොජෙසි කුමාරස්ස, ලක්ඛණානං පටිග්ගහෙ।
gae:සාධකං සකලං තස්ස, යත්ථපාදාදිලක්ඛණං॥
gax:48:උපධාරිය මහාමච්ච-ගණමජ්ඣගතස්ස තෙ।
gae:රාජිනො දෙවියා චාපි, පකාසෙසුං පමොදිතා॥
gax:49:ලඞ්කාදීපං ඨපෙත්වාන, ජම්බුදීපතලම්පි ච।
gae:එකච්ඡත්තඞ්කිතං කත්වා-නුභොත්තුං නිපුණො ඉති॥
gax:50:තෙ සන්තප්පිය භොගෙහි, භිය්යො පුච්ඡිත්ථ සාදරං।
gae:සන්දිස්සමානං යංකිඤ්චි, අරිට්ඨං අත්ථි නත්ථී’ති॥
gax:51:දීඝායුකො කුමාරො’යං, කිඤ්චි පඤ්ඤායතෙ වත।
gae:ජනකාරිට්ඨයොගො’ති, තෙ මහීපතිනො’බ්රවුං॥
gax:52:තස්සාරිජනසම්මද්දි-පතාපභුජයො ගතො।
gae:සො පරක්කමබාහූ’ති, අන්වත්ථනාමමග්ගහී॥
gax:53:කණ්ණවෙ ධමහඤ්චෙව, අන්නුපාසනමඞ්ගලං।
gae:කාරාපිය විධානඤ්ඤූ, යථාවිධිමසෙසතො॥
gax:54:රඤ්ඤො <pb M=.379/> වික්කමබාහුස්ස, සපුත්තුප්පත්තිසාසනං।
gae:වත්තුං සදූතෙ පෙසෙසි, පුලත්ථිනගරං තදා॥
gax:55:තෙහිසො භාගිනෙය්යස්ස, මහාභාගත්තනම්පි ච।
gae:ජනකාරිට්ඨයොගඤ්ච, සුත්වා වික්කමබාහුසො॥
gax:56:ධඤ්ඤං විජයරාජාදි-රාජමාලාය නායකං।
gae:මණිංව භාසුරං මය්හං, භාගිනෙය්යං ජනෙසිසො॥
gax:57:හානි යාකාචිසතතං, යථා තස්ස න හෙස්සති।
gae:තථා මමන්තිකෙයෙව, කුමාරො එත්ථ වඩ්ඪතං॥
gax:58:අලද්ධං ලභිතුං ලාභං, ලද්ධඤ්ච පරිරක්ඛිතුං।
gae:සබ්බථා න සමත්ථොයං, පුත්තො ගජබාහු මම॥
gax:59:සූරභාවාදියුත්තො’පි, මහින්දව්හපරොසුතො।
gae:නිහීනො මාතුගොත්තෙන, න රජ්ජස්ස රහො මම॥
gax:60:ඨිතස්ස වික්කජාතෙන, නෙකසො සඤ්චිතෙන මෙ।
gae:රජ්ජස්ස භාගිනෙය්යො’ව, කාමං භාගී භවිස්සති॥
gax:61:ඉතිපෙසෙසි දූතෙ සො, ආනෙතුං තං කුමාරකං।
gae:කුමාරා භරණං දත්වා, සෙසං සාරඤ්චුපායනං॥
gax:62:සබ්බං දූතමුඛා සුත්වා, වීරබාහු මහීපති।
gae:තස්සෙතං වචනං යුත්තං, වුත්තං මෙහිත බුද්ධියා॥
gax:63:තථාපි ච නිජාරිට්ඨ-පටිකාරත්ථමීදිසං।
gae:ඔරසං පුත්තරතනං, පෙසෙතුං නා’නුරූපකං॥
gax:64:කිඤ්ච තත්ථ කුමාරම්හි, නීතෙ වික්කම බාහුනො।
gae:පක්ඛො ලද්ධමහාවාහ-බලො විය හුතාසනො॥
gax:65:අච්චුන්නතෙන මහතා, තෙජසා සඤ්ජලිස්සති।
gae:හානිරෙව වතම්හාකං, මහතී හෙස්සතෙ භුසං॥
gax:66:ඉති හත්ථෙ ගතානං සො, දූතානං ථනයං සකං।
gae:අපෙසෙත්වා විසජ්ජෙසි, පසාදිය මනෙන සො॥
gax:67:සපුත්තදාරෙහි <pb M=.380/> සමග්ගවාසං,
gax:නරාදිනාථො නිවසං තහිංසො।
gax:තිබ්බෙන ඵුට්ඨො මහතාගදෙන,
gae:රජ්ජෙන සද්ධිං විජහිත්ථ දෙසං॥
cen:සුජනප්පසාදසංවෙ ගත්ථාය කතෙ මහාවංසෙ
cen:කුමාරොදයො නාම
cen:සට්ඨිමො පරිච්ඡෙදො।
