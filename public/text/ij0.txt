cha:1:ආනිසංසවග්ගො
sub:1:කිමත්ථියසුත්තවණ්ණනා
bod:1:දසකනිපාතස්ස <pb V=3.285/> <pb M=3.287/> <pb P=5.1/> පඨමෙ <b>කුසලානි සීලානී</b>ති අනවජ්ජසීලානි। අමඞ්කුභාවස්ස අවිප්පටිසාරස්ස අත්ථාය සංවත්තන්තීති <b>අවිප්පටිසාරත්ථානි</b>। සො නෙසං ආනිසංසොති <b>අවිප්පටිසාරානිසංසානි। යථාභූතඤාණදස්සනත්ථො</b>තිආදීසු <b>යථාභූතඤාණදස්සනං</b> නාම තරුණවිපස්සනා, <b>නිබ්බිදා</b> නාම බලවවිපස්සනා, <b>විරාගො</b> නාම මග්ගො, <b>විමුත්ති</b> නාම අරහත්තඵලං, <b>ඤාණදස්සනං</b> නාම පච්චවෙක්ඛණඤාණං। <b>අග්ගාය පරෙන්තී</b>ති අරහත්තත්ථාය ගච්ඡන්ති।
sub:2:චෙතනාකරණීයසුත්තවණ්ණනා
bod:2:දුතියෙ <pb V=3.286/> <b>න චෙතනාය කරණීය</b>න්ති න චෙතෙත්වා කප්පෙත්වා පකප්පෙත්වා කාතබ්බං। <b>ධම්මතා එසා</b>ති ධම්මසභාවො එසො කාරණනියමො අයං। <b>අභිසන්දෙන්තී</b>ති පවත්තෙන්ති। <b>පරිපූරෙන්තී</b>ති <pb P=5.2/> පරිපුණ්ණං කරොන්ති। <b>අපාරා පාරං ගමනායා</b>ති ඔරිමතීරභූතා තෙභූමකවට්ටා නිබ්බානපාරං ගමනත්ථාය।
sub:3-5:උපනිසසුත්තත්තයවණ්ණනා
bod:3-5:තතියෙ <b>හතූපනිසො</b>ති හතකාරණො। චතුත්ථපඤ්චමෙසු ද්වීහි ථෙරෙහි කථිතභාවොව විසෙසො।
sub:6:සමාධිසුත්තවණ්ණනා
bod:6:ඡට්ඨෙ <b>නෙව පථවියං පථවීසඤ්ඤී අස්සා</b>ති පථවිං ආරම්මණං කත්වා පථවීති එවං උප්පන්නාය සඤ්ඤාය සඤ්ඤී න භවෙය්ය। <b>ආපා</b>දීසුපි එසෙව <pb M=3.288/> නයො। <b>න ඉධලොකෙ</b>ති ඉධලොකෙ උප්පජ්ජනකචතුක්කපඤ්චකජ්ඣානසඤ්ඤාය න සඤ්ඤී භවෙය්ය। <b>න පරලොකෙ</b>ති පරලොකෙ උප්පජ්ජනකචතුක්කපඤ්චකජ්ඣානසඤ්ඤාය න සඤ්ඤී භවෙය්ය। <b>සඤ්ඤී ච පන අස්සා</b>ති අථ ච පනස්ස සමාපත්ති සවිතක්කසමාපත්තියෙව අස්සාති වුච්චති। <b>එතං සන්තං එතං පණීත</b>න්ති සන්තං සන්තන්ති අප්පෙත්වා නිසින්නස්ස දිවසම්පි චිත්තුප්පාදො “සන්තං සන්ත”න්තෙව පවත්තති, පණීතං පණීතන්ති අප්පෙත්වා නිසින්නස්ස දිවසම්පි චිත්තුප්පාදො “පණීතං පණීත”න්තෙව පවත්තති। <b>යදිදං සබ්බසඞ්ඛාරසමථො</b>ති නිබ්බානං නිබ්බානන්ති අප්පෙත්වා නිසින්නස්ස දිවසම්පි චිත්තුප්පාදො “නිබ්බානං නිබ්බාන”න්තෙව පවත්තතීති සබ්බම්පෙතං ඵලසමාපත්තිසමාධිං සන්ධාය වුත්තං।
sub:7:සාරිපුත්තසුත්තවණ්ණනා
bod:7:සත්තමෙ <b>සඤ්ඤී ච පනාහං, ආවුසො, තස්මිං සමයෙ අහොසි</b>න්ති, ආවුසො, තස්මිං සමයෙ <pb V=3.287/> අහං “භවනිරොධො නිබ්බාන”න්ති ඉමාය <pb P=5.3/> ඵලසමාපත්තිසඤ්ඤාය සඤ්ඤී අහොසිං। සචිත්තකා මෙ සා සමාපත්ති අහොසීති පච්චවෙක්ඛණා කථිතා।
sub:8:ඣානසුත්තවණ්ණනා
bod:8:අට්ඨමෙ <b>සමන්තපාසාදිකො</b>ති පසාදාවහානංයෙව කායකම්මාදීනං සබ්භාවතො සමන්තො පාසාදිකො। <b>සබ්බාකාරපරිපූරො</b>ති සබ්බෙහි කාරණෙහි පරිපුණ්ණො।
sub:9:සන්තවිමොක්ඛසුත්තවණ්ණනා
bod:9:නවමෙ <b>සන්තා</b>ති ආරම්මණසන්තතායපි අඞ්ගසන්තතායපි සන්තා। <b>විමොක්ඛා</b>ති පච්චනීකධම්මෙහි විමුත්තත්තා ආරම්මණෙ ච නිරාසඞ්කභාවෙන සුට්ඨු මුත්තත්තා එවංලද්ධනාමා। <b>අතික්කම්ම රූපෙ</b>ති රූපජ්ඣානානි අතික්කමිත්වා පවත්තා। සෙසං සබ්බත්ථ උත්තානත්ථමෙවාති।
cen:ආනිසංසවග්ගො පඨමො।
