cha:9:කම්මට්ඨානපරිච්ඡෙදො
bod:1:සමථවිපස්සනානං, භාවනානමිතො පරං।
gae:කම්මට්ඨානං පවක්ඛාමි, දුවිධම්පි යථාක්කමං॥
sub:සමථකම්මට්ඨානං
bod:2:තත්ථ <b>සමථසඞ්ගහෙ</b> තාව දස කසිණානි, දස අසුභා, දස අනුස්සතියො, චතස්සො අප්පමඤ්ඤායො, එකා සඤ්ඤා, එකං වවත්ථානං, චත්තාරො ආරුප්පා චෙති සත්තවිධෙන සමථකම්මට්ඨානසඞ්ගහො।
sub:චරිතභෙදො
bod:3:රාගචරිතා <pb M=.59/> <pb V=.62/> දොසචරිතා මොහචරිතා සද්ධාචරිතා බුද්ධිචරිතා විතක්කචරිතා චෙති ඡබ්බිධෙන චරිතසඞ්ගහො।
sub:භාවනාභෙදො
bod:4:පරිකම්මභාවනා උපචාරභාවනා අප්පනාභාවනා චෙති තිස්සො භාවනා।
sub:නිමිත්තභෙදො
bod:5:පරිකම්මනිමිත්තං උග්ගහනිමිත්තං පටිභාගනිමිත්තඤ්චෙති තීණි නිමිත්තානි ච වෙදිතබ්බානි।
bod:6:කථං? පථවීකසිණං ආපොකසිණං තෙජොකසිණං වායොකසිණං නීලකසිණං පීතකසිණං ලොහිතකසිණං ඔදාතකසිණං ආකාසකසිණං ආලොකකසිණඤ්චෙති ඉමානි <b>දස කසිණානි</b> නාම।
bod:7:උද්ධුමාතකං විනීලකං විපුබ්බකං විච්ඡිද්දකං වික්ඛායිතකං වික්ඛිත්තකං හතවික්ඛිත්තකං ලොහිතකං පුළවකං අට්ඨිකඤ්චෙති ඉමෙ <b>දස අසුභා</b> නාම।
bod:8:බුද්ධානුස්සති ධම්මානුස්සති සංඝානුස්සති සීලානුස්සති චාගානුස්සති දෙවතානුස්සති උපසමානුස්සති මරණානුස්සති කායගතාසති ආනාපානස්සති චෙති ඉමා <b>දස අනුස්සතියො</b> නාම।
bod:9:මෙත්තා කරුණා මුදිතා උපෙක්ඛා චෙති ඉමා <b>චතස්සො අප්පමඤ්ඤායො</b> නාම, බ්රහ්මවිහාරොති ච පවුච්චති।
bod:10:ආහාරෙපටිකූලසඤ්ඤා <b>එකා සඤ්ඤා</b> නාම।
bod:11:චතුධාතුවවත්ථානං <pb V=.63/> <b>එකං වවත්ථානං</b> නාම।
bod:12:ආකාසානඤ්චායතනාදයො <pb M=.60/> <b>චත්තාරො ආරුප්පා</b> නාමාති සබ්බථාපි සමථනිද්දෙසෙ චත්තාලීස කම්මට්ඨානානි භවන්ති।
sub:සප්පායභෙදො
bod:13:චරිතාසු පන දස අසුභා කායගතාසතිසඞ්ඛාතා කොට්ඨාසභාවනා ච රාගචරිතස්ස සප්පායා।
bod:14:චතස්සො අප්පමඤ්ඤායො නීලාදීනි ච චත්තාරි කසිණානි දොසචරිතස්ස।
bod:15:ආනාපානං මොහචරිතස්ස විතක්කචරිතස්ස ච,
bod:16:බුද්ධානුස්සතිආදයො ඡ සද්ධාචරිතස්ස।
bod:17:මරණඋපසමසඤ්ඤාවවත්ථානානි බුද්ධිචරිතස්ස।
bod:18:සෙසානි පන සබ්බානිපි කම්මට්ඨානානි සබ්බෙසම්පි සප්පායානි, තත්ථාපි කසිණෙසු පුථුලං මොහචරිතස්ස, ඛුද්දකං විතක්කචරිතස්සෙවාති।
cen:අයමෙත්ථ සප්පායභෙදො।
sub:භාවනාභෙදො
bod:19:<b>භාවනාසු</b> සබ්බත්ථාපි පරිකම්මභාවනා ලබ්භතෙව, බුද්ධානුස්සතිආදීසු අට්ඨසු සඤ්ඤාවවත්ථානෙසු චාති දසසුකම්මට්ඨානෙසු උපචාරභාවනාව සම්පජ්ජති, නත්ථි අප්පනා।
bod:20:සෙසෙසු පන සමතිංසකම්මට්ඨානෙසු අප්පනාභාවනාපි සම්පජ්ජති।
bod:21:තත්ථාපි <pb V=.64/> දස කසිණානි ආනාපානඤ්ච පඤ්චකජ්ඣානිකානි।
bod:22:දස <pb M=.61/> අසුභා කායගතාසති ච පඨමජ්ඣානිකා।
bod:23:මෙත්තාදයො තයො චතුක්කජ්ඣානිකා।
bod:24:උපෙක්ඛා පඤ්චමජ්ඣානිකාති ඡබ්බීසති රූපාවචරජ්ඣානිකානි කම්මට්ඨානානි।
bod:25:චත්තාරො පන ආරුප්පා ආරුප්පජ්ඣානිකාති।
cen:අයමෙත්ථ භාවනාභෙදො।
sub:ගොචරභෙදො
bod:26:<b>නිමිත්තෙසු</b> පන පරිකම්මනිමිත්තං උග්ගහනිමිත්තඤ්ච සබ්බත්ථාපි යථාරහං පරියායෙන ලබ්භන්තෙව।
bod:27:පටිභාගනිමිත්තං පන කසිණාසුභකොට්ඨාසආනාපානෙස්වෙව ලබ්භති, තත්ථ හි පටිභාගනිමිත්තමාරබ්භ උපචාරසමාධි අප්පනාසමාධි ච පවත්තන්ති।
bod:28:කථං? ආදිකම්මිකස්ස හි පථවීමණ්ඩලාදීසු නිමිත්තං උග්ගණ්හන්තස්ස තමාරම්මණං පරිකම්මනිමිත්තන්ති පවුච්චති, සා ච භාවනා පරිකම්මභාවනා නාම।
bod:29:යදා පන තං නිමිත්තං චිත්තෙන සමුග්ගහිතං හොති, චක්ඛුනා පස්සන්තස්සෙව මනොද්වාරස්ස ආපාථමාගතං, තදා තමෙවාරම්මණං උග්ගහනිමිත්තං නාම, සා ච භාවනා සමාධියති।
bod:30:තථා සමාහිතස්ස පනෙතස්ස තතො පරං තස්මිං උග්ගහනිමිත්තෙ පරිකම්මසමාධිනා භාවනමනුයුඤ්ජන්තස්ස යදා තප්පටිභාගං වත්ථුධම්මවිමුච්චිතං පඤ්ඤත්තිසඞ්ඛාතං භාවනාමයමාරම්මණං චිත්තෙ සන්නිසන්නං සමප්පිතං හොති, තදා තං පටිභාගනිමිත්තං සමුප්පන්නන්ති පවුච්චති।
bod:31:තතො <pb V=.65/> පට්ඨාය පරිපන්ථවිප්පහීනා කාමාවචරසමාධිසඞ්ඛාතා උපචාරභාවනා නිප්ඵන්නා නාම හොති।
bod:32:තතො <pb M=.62/> පරං තමෙව පරිභාගනිමිත්තං උපචාරසමාධිනා සමාසෙවන්තස්ස රූපාවචරපඨමජ්ඣානමප්පෙති।
bod:33:තතො පරං තමෙව පඨමජ්ඣානං ආවජ්ජනං සමාපජ්ජනං අධිට්ඨානං වුට්ඨානං පච්චවෙක්ඛණා චෙති ඉමාහි පඤ්චහි වසිතාහි වසීභූතං කත්වා විතක්කාදිකමොළාරිකඞ්ගං පහානාය විචාරාදිසුඛුමඞ්ගුපත්තියා පදහතො යථාක්කමං දුතියජ්ඣානාදයො යථාරහමප්පෙන්ති।
bod:34:ඉච්චෙවං පථවීකසිණාදීසු ද්වාවීසතිකම්මට්ඨානෙසු පටිභාගනිමිත්තමුපලබ්භති।
bod:35:අවසෙසෙසු පන අප්පමඤ්ඤා සත්තපඤ්ඤත්තියං පවත්තන්ති।
bod:36:ආකාසවජ්ජිතකසිණෙසු පන යං කිඤ්චි කසිණං උග්ඝාටෙත්වා ලද්ධමාකාසං අනන්තවසෙන පරිකම්මං කරොන්තස්ස පඨමාරුප්පමප්පෙති।
bod:37:තමෙව පඨමාරුප්පවිඤ්ඤාණං අනන්තවසෙන පරිකම්මං කරොන්තස්ස දුතියාරුප්පමප්පෙති।
bod:38:තමෙව පඨමාරුප්පවිඤ්ඤාණාභාවං පන “නත්ථි කිඤ්චී”ති පරිකම්මං කරොන්තස්ස තතියාරුප්පමප්පෙති।
bod:39:තතියාරුප්පං “සන්තමෙතං, පණීතමෙත”න්ති පරිකම්මං කරොන්තස්ස චතුත්ථාරුප්පමප්පෙති।
bod:40:අවසෙසෙසු ච දසසු කම්මට්ඨානෙසු බුද්ධගුණාදිකමාරම්මණමාරබ්භ පරිකම්මං කත්වා තස්මිං නිමිත්තෙ සාධුකමුග්ගහිතෙ තත්ථෙව පරිකම්මඤ්ච සමාධියති, උපචාරො ච සම්පජ්ජති।
bod:41:අභිඤ්ඤාවසෙන <pb M=.63/> පවත්තමානං පන රූපාවචරපඤ්චමජ්ඣානං අභිඤ්ඤාපාදකපඤ්චමජ්ඣානා වුට්ඨහිත්වා අධිට්ඨෙය්යාදිකමාවජ්ජෙත්වා පරිකම්මං කරොන්තස්ස රූපාදීසු ආරම්මණෙසු යථාරහමප්පෙති।
bod:42:අභිඤ්ඤා <pb V=.66/> ච නාම –
gax:ඉද්ධිවිධං දිබ්බසොතං, පරචිත්තවිජානනා।
gae:පුබ්බෙනිවාසානුස්සති, දිබ්බචක්ඛූති පඤ්චධා॥
cen:අයමෙත්ථ ගොචරභෙදො।
cen:නිට්ඨිතො ච සමථකම්මට්ඨානනයො।
tit:විපස්සනාකම්මට්ඨානං
sub:විසුද්ධිභෙදො
bod:43:<b>විපස්සනාකම්මට්ඨානෙ</b> පන සීලවිසුද්ධි චිත්තවිසුද්ධි දිට්ඨිවිසුද්ධි කඞ්ඛාවිතරණවිසුද්ධි මග්ගාමග්ගඤාණදස්සනවිසුද්ධි පටිපදාඤාණදස්සනවිසුද්ධි ඤාණදස්සනවිසුද්ධි චෙති සත්තවිධෙන විසුද්ධිසඞ්ගහො।
bod:44:අනිච්චලක්ඛණං දුක්ඛලක්ඛණං අනත්තලක්ඛණඤ්චෙති තීණි ලක්ඛණානි।
bod:45:අනිච්චානුපස්සනා දුක්ඛානුපස්සනා අනත්තානුපස්සනා චෙති තිස්සො අනුපස්සනා।
bod:46:සම්මසනඤාණං උදයබ්බයඤාණං භඞ්ගඤාණං භයඤාණං ආදීනවඤාණං නිබ්බිදාඤාණං මුච්චිතුකම්යතාඤාණං පටිසඞ්ඛාඤාණං සඞ්ඛාරුපෙක්ඛාඤාණං අනුලොමඤාණඤ්චෙති දස විපස්සනාඤාණානි।
bod:47:සුඤ්ඤතො විමොක්ඛො, අනිමිත්තො විමොක්ඛො, අප්පණිහිතො විමොක්ඛො චෙති තයො විමොක්ඛා।
bod:48:සුඤ්ඤතානුපස්සනා <pb M=.64/> අනිමිත්තානුපස්සනා අප්පණිහිතානුපස්සානා චෙති තීණි විමොක්ඛමුඛානි ච වෙදිතබ්බානි।
bod:49:කථං <pb V=.67/>? පාතිමොක්ඛසංවරසීලං ඉන්ද්රියසංවරසීලං ආජීවපාරිසුද්ධිසීලං පච්චයසන්නිස්සිතසීලඤ්චෙති චතුපාරිසුද්ධිසීලං <b>සීලවිසුද්ධි</b> නාම।
bod:50:උපචාරසමාධි අප්පනාසමාධි චෙති දුවිධොපි සමාධි <b>චිත්තවිසුද්ධි</b> නාම।
bod:51:ලක්ඛණරසපච්චුපට්ඨානපදට්ඨානවසෙන නාමරූප පරිග්ගහො <b>දිට්ඨිවිසුද්ධි</b> නාම।
bod:52:තෙසමෙව ච නාමරූපානං පච්චයපරිග්ගහො <b>කඞ්ඛාවිතරණවිසුද්ධි</b> නාම।
bod:53:තතො පරං පන තථාපරිග්ගහිතෙසු සප්පච්චයෙසු තෙභූමකසඞ්ඛාරෙසු අතීතාදිභෙදභින්නෙසු ඛන්ධාදිනයමාරබ්භ කලාපවසෙන සඞ්ඛිපිත්වා “අනිච්චං ඛයට්ඨෙන, දුක්ඛං භයට්ඨෙන, අනත්තා අසාරකට්ඨෙනා”ති අද්ධානවසෙන සන්තතිවසෙන ඛණවසෙන වා සම්මසනඤාණෙන ලක්ඛණත්තයං සම්මසන්තස්ස තෙස්වෙව පච්චයවසෙන ඛණවසෙන ච උදයබ්බයඤාණෙන උදයබ්බයං සමනුපස්සන්තස්ස ච –
gax:“ඔභාසො පීති පස්සද්ධි, අධිමොක්ඛො ච පග්ගහො।
gae:සුඛං ඤාණමුපට්ඨානමුපෙක්ඛා ච නිකන්ති චෙ”ති॥ –
uni:ඔභාසාදිවිපස්සනුපක්කිලෙසපරිපන්ථපරිග්ගහවසෙන මග්ගාමග්ගලක්ඛණවවත්ථානං <b>මග්ගාමග්ගඤාණදස්සනවිසුද්ධි</b> නාම।
bod:54:තථා පරිපන්ථවිමුත්තස්ස පන තස්ස උදයබ්බයඤාණතො පට්ඨාය යා වානුලොමා තිලක්ඛණං විපස්සනාපරම්පරාය පටිපජ්ජන්තස්ස නව විපස්සනාඤාණානි <b>පටිපදාඤාණදස්සනවිසුද්ධි</b> නාම।
bod:55:තස්සෙවං පටිපජ්ජන්තස්ස <pb M=.65/> පන විපස්සනාපරිපාකමාගම්ම “ඉදානි අප්පනා උප්පජ්ජිස්සතී”ති භවඞ්ගං වොච්ඡිජ්ජිත්වා උප්පන්නමනොද්වාරාවජ්ජනානන්තරං ද්වෙ තීණි විපස්සනාචිත්තානි යං කිඤ්චි අනිච්චාදිලක්ඛණමාරබ්භ පරිකම්මොපචාරානුලොමනාමෙන පවත්තන්ති।
bod:56:යා <pb V=.68/> සිඛාප්පත්තා, සා සානුලොමා සඞ්ඛාරුපෙක්ඛා වුට්ඨානගාමිනිවිපස්සනාති ච පවුච්චති।
bod:57:තතො පරං ගොත්රභුචිත්තං නිබ්බානමාලම්බිත්වා පුථුජ්ජනගොත්තමභිභවන්තං, අරියගොත්තමභිසම්භොන්තඤ්ච පවත්තති।
bod:58:තස්සානන්තරමෙව මග්ගො දුක්ඛසච්චං පරිජානන්තො සමුදයසච්චං පජහන්තො, නිරොධසච්චං සච්ඡිකරොන්තො, මග්ගසච්චං භාවනාවසෙන අප්පනාවීථිමොතරති।
bod:59:තතො පරං ද්වෙ තීණි ඵලචිත්තානි පවත්තිත්වා භවඞ්ගපාතොව හොති, පුන භවඞ්ගං වොච්ඡින්දිත්වා පච්චවෙක්ඛණඤාණානි පවත්තන්ති।
bod:60:මග්ගං ඵලඤ්ච නිබ්බානං, පච්චවෙක්ඛති පණ්ඩිතො।
gae:හීනෙ කිලෙසෙ සෙසෙ ච, පච්චවෙක්ඛති වාන වා॥
gax:ඡබ්බිසුද්ධිකමෙනෙවං, භාවෙතබ්බො චතුබ්බිධො।
gae:<b>ඤාණදස්සනවිසුද්ධි,</b> නාම මග්ගො පවුච්චති॥
cen:අයමෙත්ථ විසුද්ධිභෙදො।
sub:විමොක්ඛභෙදො
bod:61:තත්ථ අනත්තානුපස්සනා අත්තාභිනිවෙසං මුඤ්චන්තී සුඤ්ඤතානුපස්සනා නාම විමොක්ඛමුඛං හොති।
bod:62:අනිච්චානුපස්සනා <pb M=.66/> විපල්ලාසනිමිත්තං මුඤ්චන්තී අනිමිත්තානුපස්සනා නාම।
bod:63:දුක්ඛානුපස්සනා <pb V=.69/> තණ්හාපණිධිං මුඤ්චන්තී අප්පණිහිතානුපස්සනා නාම।
bod:64:තස්මා යදි වුට්ඨානගාමිනිවිපස්සනා අනත්තතො විපස්සති, සුඤ්ඤතො විමොක්ඛො නාම හොති මග්ගො।
bod:65:යදි අනිච්චතො විපස්සති, අනිමිත්තො විමොක්ඛො නාම।
bod:66:යදි දුක්ඛතො විපස්සති, අප්පණිහිතො විමොක්ඛො නාමාති ච මග්ගො විපස්සනාගමනවසෙන තීණි නාමානි ලභති, තථා ඵලඤ්ච මග්ගාගමනවසෙන මග්ගවීථියං।
bod:67:ඵලසමාපත්තිවීථියං පන යථාවුත්තනයෙන විපස්සන්තානං යථාසකඵලමුප්පජ්ජමානම්පි විපස්සනාගමනවසෙනෙව සුඤ්ඤතාදිවිමොක්ඛොති ච පවුච්චති, ආරම්මණවසෙන පන සරසවසෙන ච නාමත්තයං සබ්බත්ථ සබ්බෙසම්පි සමමෙව ච।
cen:අයමෙත්ථ විමොක්ඛභෙදො।
sub:පුග්ගලභෙදො
bod:68:එත්ථ පන සොතාපත්තිමග්ගං භාවෙත්වා දිට්ඨිවිචිකිච්ඡාපහානෙන පහීනාපායගමනො සත්තක්ඛත්තුපරමො <b>සොතාපන්නො</b> නාම හොති।
bod:69:සකදාගාමිමග්ගං භාවෙත්වා රාගදොසමොහානං තනුකරත්තා <b>සකදාගාමී</b> නාම හොති සකිදෙව ඉමං ලොකං ආගන්ත්වා।
bod:70:අනාගාමිමග්ගං <pb M=.67/> භාවෙත්වා කාමරාගබ්යාපාදානමනවසෙසප්පහානෙන <b>අනාගාමී</b> නාම හොති අනාගන්ත්වා ඉත්ථත්තං।
bod:71:අරහත්තමග්ගං භාවෙත්වා අනවසෙසකිලෙසප්පහානෙන <b>අරහා</b> නාම හොති ඛීණාසවො ලොකෙ අග්ගදක්ඛිණෙය්යොති।
cen:අයමෙත්ථ පුග්ගලභෙදො।
sub:සමාපත්තිභෙදො
bod:72:<b>ඵලසමාපත්තිවීථියං</b> <pb V=.70/> පනෙත්ථ සබ්බෙසම්පි යථාසකඵලවසෙන සාධාරණාව।
bod:73:<b>නිරොධසමාපත්තිසමාපජ්ජනං</b> පන අනාගාමීනඤ්චෙව අරහන්තානඤ්ච ලබ්භති, තත්ථ යථාක්කමං පඨමජ්ඣානාදිමහග්ගතසමාපත්තිං සමාපජ්ජිත්වා වුට්ඨාය තත්ථ ගතෙ සඞ්ඛාරධම්මෙ තත්ථ තත්ථෙව විපස්සන්තො යාව ආකිඤ්චඤ්ඤායතනං ගන්ත්වා තතො පරං අධිට්ඨෙය්යාදිකං පුබ්බකිච්චං කත්වා නෙවසඤ්ඤානාසඤ්ඤායතනං සමාපජ්ජති, තස්ස ද්වින්නං අප්පනාජවනානං පරතො වොච්ඡිජ්ජති චිත්තසන්තති, තතො නිරොධසමාපන්නො නාම හොති।
bod:74:වුට්ඨානකාලෙ පන අනාගාමිනො අනාගාමිඵලචිත්තං, අරහතො අරහත්තඵලචිත්තං එකවාරමෙව පවත්තිත්වා භවඞ්ගපාතො හොති, තතො පරං පච්චවෙක්ඛණඤාණං පවත්තති।
cen:අයමෙත්ථ සමාපත්තිභෙදො।
cen:නිට්ඨිතො ච විපස්සනාකම්මට්ඨානනයො।
sub:උය්යොජනං
bod:75:භාවෙතබ්බං <pb M=.68/> පනිච්චෙවං, භාවනාද්වයමුත්තමං।
gae:පටිපත්තිරසස්සාදං, පත්ථයන්තෙන සාසනෙති॥
cen:ඉති අභිධම්මත්ථසඞ්ගහෙ කම්මට්ඨානසඞ්ගහවිභාගො නාම
cen:නවමො පරිච්ඡෙදො।
sub:නිගමනං
gax:(ක) චාරිත්තසොභිතවිසාලකුලොදයෙන <pb V=.71/>,
gax:සද්ධාභිවුඩ්ඪපරිසුද්ධගුණොදයෙන।
gax:<b>නම්ප</b>ව්හයෙන පණිධාය පරානුකම්පං,
gae:යං පත්ථිතං පකරණං පරිනිට්ඨිතං තං॥
gax:(ඛ) පුඤ්ඤෙන තෙන විපුලෙන තු <b>මූලසොමං</b>।
gax:ධඤ්ඤාධිවාසමුදිතොදිතමායුකන්තං।
gax:පඤ්ඤාවදාතගුණසොභිතලජ්ජිභික්ඛූ,
gae:මඤ්ඤන්තු පුඤ්ඤවිභවොදයමඞ්ගලාය॥
cen:ඉති අනුරුද්ධාචරියෙන රචිතං
cen:<b>අභිධම්මත්ථසඞ්ගහං</b> නාම පකරණං।
cen:॥ නමො තස්ස භගවතො අරහතො සම්මාසම්බුද්ධස්ස।
boo:අභිධම්මත්ථවිභාවිනීටීකා
ssh:ගන්ථාරම්භකථා
gax:(ක) විසුද්ධකරුණාඤාණං <pb M=.69/> <pb V=.72/>, බුද්ධං සම්බුද්ධපූජිතං।
gae:ධම්මං සද්ධම්මසම්භූතං, නත්වා සංඝං නිරඞ්ගණං॥
gax:(ඛ) සාරිපුත්තං මහාථෙරං, පරියත්තිවිසාරදං।
gae:වන්දිත්වා සිරසා ධීරං, ගරුං ගාරවභාජනං॥
gax:(ග) වණ්ණයිස්සං සමාසෙන, අභිධම්මත්ථසඞ්ගහං।
gae:ආභිධම්මිකභික්ඛූනං, පරං පීතිවිවඩ්ඪනං॥
gax:(ඝ) පොරාණෙහි <pb V=.73/> අනෙකාපි, කතා යා පන වණ්ණනා।
gae:න තාහි සක්කා සබ්බත්ථ, අත්ථො විඤ්ඤාතවෙ ඉධ॥
gax:(ඞ) තස්මා ලීනපදානෙත්ථ, සාධිප්පායමහාපයං।
gae:විභාවෙන්තො සමාසෙන, රචයිස්සාමි වණ්ණනන්ති॥
ssh:ගන්ථාරම්භකථාවණ්ණනා
bod:1:පරමවිචිත්තනයසමන්නාගතං සකසමයසමයන්තරගහනවිග්ගාහණසමත්ථං සුවිමලවිපුලපඤ්ඤාවෙය්යත්තියජනනං පකරණමිදමාරභන්තොයමාචරියො පඨමං තාව රතනත්තයපණාමාභිධෙය්ය කරණප්පකාරපකරණාභිධානපයොජනානි දස්සෙතුං <b>“සම්මාසම්බුද්ධ”</b>න්ත්යාදිමාහ।
bod:එත්ථ <pb M=.70/> හි “සම්මාසම්බුද්ධ…පෙ॰… අභිවාදියා”ති ඉමිනා <b>රතනත්තයපණාමො</b> වුත්තො, අභිධම්මත්ථසඞ්ගහ”න්ති එතෙන <b>අභිධෙය්යකරණප්පකාරපකරණාභිධානානි</b> අභිධම්මත්ථානං ඉධ සඞ්ගහෙතබ්බභාවදස්සනෙන තෙසං ඉමිනා සමුදිතෙන පටිපාදෙතබ්බභාවදීපනතො, එකත්ථ සඞ්ගය්හ කථනාකාරදීපනතො, අත්ථානුගතසමඤ්ඤාපරිදීපනතො ච। <b>පයොජනං</b> පන සඞ්ගහපදෙන සාමත්ථියතො දස්සිතමෙව අභිධම්මත්ථානං එකත්ථ සඞ්ගහෙ සති තදුග්ගහපරිපුච්ඡාදිවසෙන තෙසං සරූපාවබොධස්ස, තම්මූලිකාය ච දිට්ඨධම්මිකසම්පරායිකත්ථසිද්ධියා අනායාසෙන සංසිජ්ඣනතො।
bod:තත්ථ රතනත්තයපණාමප්පයොජනං තාව බහුධා පපඤ්චෙන්ති ආචරියා, විසෙසතො පන අන්තරායනිවාරණං පච්චාසීසන්ති। තථා හි වුත්තං සඞ්ගහකාරෙහි “තස්සානුභාවෙන හතන්තරායො”ති (පාරා॰ අට්ඨ॰ 1.ගන්ථාරම්භකථා)। රතනත්තයපණාමො හි අත්ථතො පණාමකිරියාභිනිප්ඵාදිකා කුසලචෙතනා, සා ච වන්දනෙය්යවන්දකානං ඛෙත්තජ්ඣාසයසම්පදාහි දිට්ඨධම්මවෙදනීයභූතා යථාලද්ධසම්පත්තිනිමිත්තකස්ස කම්මස්ස අනුබලප්පදානවසෙන තන්නිබ්බත්තිතවිපාකසන්තතියා අන්තරායකරානි උපපීළකඋපච්ඡෙදකකම්මානි පටිබාහිත්වා තන්නිදානානං යථාධිප්පෙතසිද්ධිවිබන්ධකානං රොගාදිඅන්තරායානමප්පවත්තිං සාධෙති। තස්මා පකරණාරම්භෙ රතනත්තයපණාමකරණං යථාරද්ධපකරණස්ස අනන්තරායෙන පරිසමාපනත්ථඤ්චෙව සොතූනඤ්ච වන්දනාපුබ්බඞ්ගමාය පටිපත්තියා අනන්තරායෙන උග්ගහණධාරණාදිසංසිජ්ඣනත්ථඤ්ච। අභිධෙය්යකථනං පන විදිතාභිධෙය්යස්සෙව ගන්ථස්ස විඤ්ඤූහි උග්ගහණාදිවසෙන <pb V=.74/> පටිපජ්ජිතබ්බභාවතො। කරණප්පකාරප්පයොජනසන්දස්සනානි ච සොතුජනසමුස්සාහජනනත්ථං। අභිධානකථනං පන වොහාරසුඛත්ථන්ති අයමෙත්ථ <b>සමුදායත්ථො</b>। අයං පන <b>අවයවත්ථො</b> <pb M=.71/> – සසද්ධම්මගණුත්තමං අතුලං සම්මාසම්බුද්ධං අභිවාදිය අභිධම්මත්ථසඞ්ගහං භාසිස්සන්ති සම්බන්ධො।
bod:තත්ථ සම්මා සාමඤ්ච සබ්බධම්මෙ අභිසම්බුද්ධොති <b>සම්මා සම්බුද්ධො,</b> භගවා। සො හි සඞ්ඛතාසඞ්ඛතභෙදං සකලම්පි ධම්මජාතං යාථාවසරසලක්ඛණපටිවෙධවසෙන සම්මා සයං විචිතොපචිතපාරමිතාසම්භූතෙන සයම්භූඤාණෙන සාමං බුජ්ඣි අඤ්ඤාසි। යථාහ “සයං අභිඤ්ඤාය කමුද්දිසෙය්ය”න්ති (මහාව॰ 11; ම॰ නි॰ 1.285; 2.341; ධ॰ ප॰ 353), අථ වා බුධධාතුස්ස ජාගරණවිකසනත්ථෙසුපි පවත්තනතො සම්මා සාමඤ්ච පටිබුද්ධො අනඤ්ඤපටිබොධිතො හුත්වා සයමෙව සවාසනසම්මොහනිද්දාය අච්චන්තං විගතො, දිනකරකිරණසමාගමෙන පරමරුචිරසිරිසොභග්ගප්පත්තියා විකසිතමිව පදුමං අග්ගමග්ගඤාණසමාගමෙන අපරිමිතගුණගණාලඞ්කතසබ්බඤ්ඤුතඤ්ඤාණප්පත්තියා සම්මා සයමෙව විකසිතො විකාසමනුප්පත්තොත්යත්ථො। යථාවුත්තවචනත්ථයොගෙපි සම්මාසම්බුද්ධසද්දස්ස භගවති සමඤ්ඤාවසෙන පවත්තත්තා “අතුල”න්ති ඉමිනා විසෙසෙති। තුලාය සම්මිතො තුල්යො, සොයෙව තුලො යකාරලොපවසෙන। අථ වා සම්මිතත්ථෙ අකාරපච්චයවසෙන තුලාය සම්මිතො තුලො, න තුලො <b>අතුලො,</b> සීලාදීහි ගුණෙහි කෙනචි අසදිසො, නත්ථි එතස්ස වා තුලො සදිසොති <b>අතුලො</b> සදෙවකෙ ලොකෙ අග්ගපුග්ගලභාවතො। යථාහ “යාවතා, භික්ඛවෙ, සත්තා අපදා වා ද්විපදා වා චතුප්පදා වා…පෙ॰… තථාගතො තෙසං අග්ගමක්ඛායතී”තිආදි (අ॰ නි॰ 4.34; 5.32; ඉතිවු॰ 90)।
bod:එත්තාවතා ච හෙතුඵලසත්තූපකාරසම්පදාවසෙන තීහාකාරෙහි භගවතො ථොමනා කතා හොති। තත්ථ <b>හෙතුසම්පදා</b> නාම මහාකරුණාසමායොගො බොධිසම්භාරසම්භරණඤ්ච <pb M=.72/>। <b>ඵලසම්පදා</b> පන ඤාණපහානආනුභාවරූපකායසම්පදාවසෙන චතුබ්බිධා। තත්ථ සබ්බඤ්ඤුතඤ්ඤාණපදට්ඨානං මග්ගඤාණං, තම්මූලකානි ච දසබලාදිඤාණානි <b>ඤාණසම්පදා</b>। සවාසනසකලසංකිලෙසානමච්චන්තමනුප්පාදධම්මතාපාදනං <b>පහානසම්පදා</b>। යථිච්ඡිතනිප්ඵාදනෙ ආධිපච්චං <b>ආනුභාවසම්පදා</b>। සකලලොකනයනාභිසෙකභූතා පන ලක්ඛණානුබ්යඤ්ජනප්පටිමණ්ඩිතා අත්තභාවසම්පත්ති <b>රූපකායසම්පදා</b> නාම। <b>සත්තූපකාරො</b> පන ආසයපයොගවසෙන දුවිධො। තත්ථ දෙවදත්තාදීසු විරොධිසත්තෙසුපි <pb V=.75/> නිච්චං හිතජ්ඣාසයතා, අපරිපාකගතින්ද්රියානං ඉන්ද්රියපරිපාකකාලාගමනඤ්ච <b>ආසයො</b> නාම। තදඤ්ඤසත්තානං පන ලාභසක්කාරාදිනිරපෙක්ඛචිත්තස්ස යානත්තයමුඛෙන සබ්බදුක්ඛනිය්යානිකධම්මදෙසනා <b>පයොගො</b> නාම।
bod:තත්ථ පුරිමා ද්වෙ ඵලසම්පදා “සම්මාසම්බුද්ධ”න්ති ඉමිනා දස්සිතා, ඉතරා පන ද්වෙ, තථා සත්තූපකාරසම්පදා ච “අතුල”න්ති එතෙන, තදුපායභූතා පන හෙතුසම්පදා ද්වීහිපි සාමත්ථියතො දස්සිතා තථාවිධහෙතුබ්යතිරෙකෙන තදුභයසම්පත්තීනමසම්භවතො, අහෙතුකත්තෙ ච සබ්බත්ථ තාසං සම්භවප්පසඞ්ගතො।
bod:තදෙවං තිවිධාවත්ථාසඞ්ගහිතථොමනාපුබ්බඞ්ගමං බුද්ධරතනං වන්දිත්වා ඉදානි සෙසරතනානම්පි පණාමමාරභන්තො ආහ <b>“සසද්ධම්මගණුත්තම”</b>න්ති। ගුණීභූතානම්පි හි ධම්මසංඝානං අභිවාදෙතබ්බභාවො සහයොගෙන විඤ්ඤායති යථා “සපුත්තදාරො ආගතොති පුත්තදාරස්සාපි ආගමන”න්ති।
bod:තත්ථ අත්තානං ධාරෙන්තෙ චතූසු අපායෙසු, වට්ටදුක්ඛෙසු ච අපතමානෙ කත්වා ධාරෙතීති ධම්මො, චතුමග්ගඵලනිබ්බානවසෙන නවවිධො, පරියත්තියා සහ දසවිධො වා ධම්මො। ධාරණඤ්ච පනෙතස්ස අපායාදිනිබ්බත්තකකිලෙසවිද්ධංසනං, තං අරියමග්ගස්ස කිලෙසසමුච්ඡෙදකභාවතො, නිබ්බානස්ස ච <pb M=.73/> ආරම්මණභාවෙන තස්ස තදත්ථසිද්ධිහෙතුතාය නිප්පරියායතො ලබ්භති, ඵලස්ස පන කිලෙසානං පටිප්පස්සම්භනවසෙන මග්ගානුකූලප්පවත්තිතො, පරියත්තියා ච තදධිගමහෙතුතායාති උභින්නම්පි පරියායතොති දට්ඨබ්බං। සතං සප්පුරිසානං අරියපුග්ගලානං, සන්තො වා සංවිජ්ජමානො න තිත්ථියපරිකප්පිතො අත්තා විය පරමත්ථතො අවිජ්ජමානො සන්තො වා පසත්ථො ස්වාක්ඛාතතාදිගුණයොගතො න බාහිරකධම්මො විය එකන්තනින්දිතො ධම්මොති සද්ධම්මො, ගණො ච සො අට්ඨන්නං අරියපුග්ගලානං සමූහභාවතො උත්තමො ච සුප්පටිපන්නතාදිගුණවිසෙසයොගතො, ගණානං, ගණෙසු වා දෙවමනුස්සාදි සමූහෙසු උත්තමො යථාවුත්තගුණවසෙනාති ගණුත්තමො, සහ සද්ධම්මෙන, ගණුත්තමෙන චාති සසද්ධම්මගණුත්තමො, තං <b>සසද්ධම්මගණුත්තමං</b>।
bod:<b>අභිවාදියා</b>ති විසෙසතො වන්දිත්වා, භයලාභකුලාචාරාදිවිරහෙන සක්කච්චං ආදරෙන කායවචීමනොද්වාරෙහි වන්දිත්වාත්යත්ථො। <b>භාසිස්ස</b>න්ති කථෙස්සාමි। නිබ්බත්තිතපරමත්ථභාවෙන අභි විසිට්ඨා <pb V=.76/> ධම්මා එත්ථාතිආදිනා අභිධම්මො, ධම්මසඞ්ගණීආදිසත්තපකරණං අභිධම්මපිටකං, තත්ථ වුත්තා අත්ථා අභිධම්මත්ථා, තෙ සඞ්ගය්හන්ති එත්ථ, එතෙනාති වා <b>අභිධම්මත්ථසඞ්ගහං</b>।
ssh:පරමත්ථධම්මවණ්ණනා
bod:2:එවං තාව යථාධිප්පෙතප්පයොජනනිමිත්තං රතනත්තයපණාමාදිකං විධාය ඉදානි යෙසං අභිධම්මත්ථානං සඞ්ගහණවසෙන ඉදං පකරණං පට්ඨපීයති, තෙ තාව සඞ්ඛෙපතො උද්දිසන්තො ආහ <b>“තත්ථ වුත්තා”</b>ත්යාදි। <b>තත්ථ</b> තස්මිං අභිධම්මෙ <b>සබ්බථා</b> කුසලාදිවසෙන, ඛන්ධාදිවසෙන ච <b>වුත්තා</b> අභිධම්මත්ථා <b>පරමත්ථතො</b> සම්මුතිං ඨපෙත්වා නිබ්බත්තිතපරමත්ථවසෙන <b>චිත්තං</b> විඤ්ඤාණක්ඛන්ධො, <b>චෙතසිකං</b> වෙදනාදික්ඛන්ධත්තයං, රූපං <pb M=.74/> භූතුපාදායභෙදභින්නො රූපක්ඛන්ධො, <b>නිබ්බානං</b> මග්ගඵලානමාරම්මණභූතො අසඞ්ඛතධම්මොති එවං <b>චතුධා</b> චතූහාකාරෙහි ඨිතාති යොජනා। තත්ථ පරමො උත්තමො අවිපරීතො අත්ථො, පරමස්ස වා උත්තමස්ස ඤාණස්ස අත්ථො ගොචරොති <b>පරමත්ථො</b>।
bod:චින්තෙතීති <b>චිත්තං,</b> ආරම්මණං විජානාතීති අත්ථො। යථාහ “විසයවිජානනලක්ඛණං චිත්ත”න්ති (ධ॰ ස॰ අට්ඨ॰ 1 ධම්මුදෙසවාරඵස්සපඤ්චමකරාසිවණ්ණනා)। සතිපි හි නිස්සයසමනන්තරාදිපච්චයෙන විනා ආරම්මණෙන චිත්තමුප්පජ්ජතීති තස්ස තංලක්ඛණතා වුත්තා, එතෙන නිරාරම්මණවාදිමතං පටික්ඛිත්තං හොති। චින්තෙන්ති වා එතෙන කරණභූතෙන සම්පයුත්තධම්මාති <b>චිත්තං</b>। අථ වා චින්තනමත්තං <b>චිත්තං</b>। යථාපච්චයං හි පවත්තිමත්තමෙව යදිදං සභාවධම්මො නාම। එවඤ්ච කත්වා සබ්බෙසම්පි පරමත්ථධම්මානං භාවසාධනමෙව නිප්පරියායතො ලබ්භති, කත්තුකරණවසෙන පන නිබ්බචනං පරියායකථාති දට්ඨබ්බං। සකසකකිච්චෙසු හි ධම්මානං අත්තප්පධානතාසමාරොපනෙන කත්තුභාවො ච, තදනුකූලභාවෙන සහජාතධම්මසමූහෙ කත්තුභාවසමාරොපනෙන පටිපාදෙතබ්බධම්මස්ස කරණත්තඤ්ච පරියායතොව ලබ්භති, තථානිදස්සනං පන ධම්මසභාවවිනිමුත්තස්ස කත්තාදිනො අභාවපරිදීපනත්ථන්ති වෙදිතබ්බං। විචිත්තකරණාදිතොපි චිත්තසද්දත්ථං පපඤ්චෙන්ති। අයං පනෙත්ථ සඞ්ගහො –
gax:“විචිත්තකරණා චිත්තං, අත්තනො චිත්තතාය වා।
gax:චිතං කම්මකිලෙසෙහි, චිතං තායති වා තථා।
gae:චිනොති අත්තසන්තානං, විචිත්තාරම්මණන්ති චා”ති॥
bod:චෙතසි <pb V=.77/> භවං තදායත්තවුත්තිතායාති <b>චෙතසිකං</b>। න හි තං චිත්තෙන විනා ආරම්මණග්ගහණසමත්ථං අසති චිත්තෙ සබ්බෙන සබ්බං අනුප්පජ්ජනතො, චිත්තං පන කෙනචි චෙතසිකෙන විනාපි <pb M=.75/> ආරම්මණෙ පවත්තතීති තං චෙතසිකමෙව චිත්තායත්තවුත්තිකං නාම। තෙනාහ භගවා “මනොපුබ්බඞ්ගමා ධම්මා”ති (ධ॰ ප॰ 1-2), එතෙන සුඛාදීනං අචෙතනත්තනිච්චත්තාදයො විප්පටිපත්තියොපි පටික්ඛිත්තා හොන්ති। චෙතසි නියුත්තං වා <b>චෙතසිකං</b>।
bod:රුප්පතීති <b>රූපං,</b> සීතුණ්හාදිවිරොධිපච්චයෙහි විකාරමාපජ්ජති, ආපාදීයතීති වා අත්ථො। තෙනාහ භගවා “සීතෙනපි රුප්පති, උණ්හෙනපි රුප්පතී”ත්යාදි (සං॰ නි॰ 3.79), රුප්පනඤ්චෙත්ථ සීතාදිවිරොධිපච්චයසමවායෙ විසදිසුප්පත්තියෙව। යදි එවං අරූපධම්මානම්පි රූපවොහාරො ආපජ්ජතීති? නාපජ්ජති සීතාදිග්ගහණසාමත්ථියතො විභූතතරස්සෙව රුප්පනස්සාධිප්පෙතත්තා। ඉතරථා හි “රුප්පතී”ති අවිසෙසවචනෙනෙව පරියත්තන්ති කිං සීතාදිග්ගහණෙන, තං පන සීතාදිනා ඵුට්ඨස්ස රුප්පනං විභූතතරං, තස්මා තදෙවෙත්ථාධිප්පෙතන්ති ඤාපනත්ථං සීතාදිග්ගහණං කතං। යදි එවං කථං බ්රහ්මලොකෙ රූපවොහාරො, න හි තත්ථ උපඝාතකා සීතාදයො අත්ථීති? කිඤ්චාපි උපඝාතකා නත්ථි, අනුග්ගාහකා පන අත්ථි, තස්මා තංවසෙනෙත්ථ රුප්පනං සම්භවතීති, අථ වා තංසභාවානතිවත්තනතො තත්ථ රූපවොහාරොති අලමතිප්පපඤ්චෙන।
bod:භවාභවං විනනතො සංසිබ්බනතො වානසඞ්ඛාතාය තණ්හාය නික්ඛන්තං, නිබ්බාති වා එතෙන රාගග්ගිආදිකොති <b>නිබ්බානං</b>।
