cha:18:කාලිකවිනිච්ඡයකථා
bod:89:එවං සඞ්ඝිකසෙනාසනෙසු කත්තබ්බවිනිච්ඡයං කථෙත්වා ඉදානි චතුකාලිකවිනිච්ඡයං කථෙතුං <b>“කාලිකානිපි චත්තාරී”</b>තිආදිමාහ। තත්ථ කරණං කාරො, කිරියා। කාරො එව කාලො ර-කාරස්ස ල-කාරො යථා “මහාසාලො”ති। <b>කාලො</b>ති චෙත්ථ පච්චුප්පන්නාදිකිරියා। වුත්තඤ්හි –
gax:“ආරද්ධානිට්ඨිතො <pb M=1.185/> භාවො, පච්චුප්පන්නො සුනිට්ඨිතො।
gae:අතීතානාගතුප්පාද-මප්පත්තාභිමුඛා කිරියා”ති॥
bod:එත්ථ පන තස්ස තස්ස කිරියාසඞ්ඛාතස්ස කාලස්ස පභෙදභූතො පුරෙභත්තඑකඅහොරත්තසත්තාහජීවිකපරියන්තසඞ්ඛාතො කාලවිසෙසො අධිප්පෙතො। කාලෙ තස්මිං තස්මිං කාලවිසෙසෙ පරිභුඤ්ජිතබ්බානීති <b>කාලිකානි</b>। <b>පි</b>-සද්දො සමුච්චයත්ථො, තෙන කප්පියා චතුභූමියොති සමුච්චෙති। <b>චත්තාරී</b>ති සඞ්ඛ්යානිද්දෙසො, තෙන කාලිකානි නාම චත්තාරි එව හොන්ති, න තීණි න පඤ්චාති දස්සෙති, ඉදං මාතිකාපදස්ස අත්ථවිවරණං। තත්ථ උද්දෙසෙ යං මාතිකායං (වි॰ සඞ්ග॰ අට්ඨ॰ ගන්ථාරම්භකථා) “කාලිකානිපි චත්තාරී”ති එවං වුත්තං, එත්ථ එතස්මිං මාතිකාපදෙ චත්තාරි කාලිකානි වෙදිතබ්බානීති යොජනා। කතමානි තානීති ආහ <b>“යාවකාලික”</b>න්තිආදි <pb V=1.141/>। යාවකාලිකං…පෙ॰… යාවජීවිකං ඉති ඉමානි වත්ථූනි චත්තාරි කාලිකානි නාමාති අත්ථො।
bod:ඉදානි තෙසං වත්ථුඤ්ච විසෙසනඤ්ච නාමලාභහෙතුඤ්ච දස්සෙන්තො <b>“තත්ථ පුරෙභත්ත”</b>න්තිආදිමාහ। තත්ථ තෙසු චතූසු කාලිකෙසු යං කිඤ්චි ඛාදනීයං භොජනීයං යාවකාලිකං, අට්ඨවිධපානං යාමකාලිකං, සප්පිආදිපඤ්චවිධභෙසජ්ජං සත්තාහකාලිකං, සබ්බම්පි පටිග්ගහිතං යාවජීවිකං ඉති වුච්චතීති සම්බන්ධො। <b>යං කිඤ්චි ඛාදනීයභොජනීය</b>න්ති එත්ථ අතිබ්යාපිතං පරිහරිතුං විසෙසනමාහ <b>“පුරෙභත්ත”</b>න්ත්යාදි। පුරෙභත්තං පටිග්ගහෙත්වා පරිභුඤ්ජිතබ්බමෙව යාවකාලිකං, න අඤ්ඤං ඛාදනීයං භොජනීයන්ත්යත්ථො। <b>යාව…පෙ॰… පරිභුඤ්ජිතබ්බතො</b>ති නාමලාභහෙතුං, එතෙන යාව කාලො අස්සාති <b>යාවකාලික</b>න්ති වචනත්ථං දස්සෙති। <b>අට්ඨවිධං පාන</b>න්ති එත්ථ අබ්යාපිතං පරිහරිතුමාහ <b>“සද්ධිං අනුලොමපානෙහී”</b>ති। <b>යාව…පෙ॰… තබ්බතො</b>ති නාමලාභහෙතුං, එතෙන යාමො කාලො <pb M=1.186/> අස්සාති <b>යාමකාලික</b>න්ති වචනත්ථං දස්සෙති। <b>සත්තාහං නිධෙතබ්බතො</b>ති නාමලාභහෙතුං, එතෙන සත්තාහො කාලො අස්සාති <b>සත්තාහකාලික</b>න්ති වචනත්ථං දස්සෙති। <b>සබ්බම්පි පටිග්ගහිත</b>න්ති එත්ථ අතිබ්යාපිතං පරිහරිතුං <b>“ඨපෙත්වා උදක”</b>න්ත්යාහ। <b>යාව…පෙ॰… පරිභුඤ්ජිතබ්බතො</b>ති නාමලාභහෙතුං, තෙන යාවජීවං කාලො අස්සාති <b>යාවජීවික</b>න්ති වචනත්ථං දස්සෙති।
bod:එත්ථාහ – “යො පන භික්ඛු අදින්නං මුඛද්වාරං ආහාරං ආහරෙය්ය අඤ්ඤත්ර උදකදන්තපොනා, පාචිත්තිය”න්ති (පාචි॰ 265) වචනතො නනු උදකං අප්පටිග්ගහිතබ්බං, අථ කස්මා “ඨපෙත්වා උදකං අවසෙසං සබ්බම්පි පටිග්ගහිත”න්ති වුත්තන්ති? සච්චං, පරිසුද්ධඋදකං අප්පටිග්ගහිතබ්බං, කද්දමාදිසහිතං පන පටිග්ගහෙතබ්බං හොති, තස්මා පටිග්ගහිතෙසු අන්තොගධභාවතො “ඨපෙත්වා උදක”න්ති වුත්තන්ති। එවමපි “සබ්බම්පි පටිග්ගහිත”න්ති ඉමිනාව සිද්ධං පටිග්ගහෙතබ්බස්ස උදකස්සපි ගහණතොති? සච්චං, තථාපි උදකභාවෙන සාමඤ්ඤතො “සබ්බම්පි පටිග්ගහිත”න්ති එත්තකෙ වුත්තෙ එකච්චස්ස උදකස්ස පටිග්ගහෙතබ්බභාවතො උදකම්පි යාවජීවිකං නාමාති ඤායෙය්ය, න පන උදකං යාවජීවිකං සුද්ධස්ස පටිග්ගහෙතබ්බාභාවතො, තස්මා ඉදං වුත්තං හොති – එකච්චස්ස උදකස්ස පටිග්ගහෙතබ්බභාවෙ සතිපි සුද්ධස්ස අප්පටිග්ගහිතබ්බත්තා තං උදකං ඨපෙත්වා සබ්බම්පි පටිග්ගහිතං යාවජීවිකන්ති වුච්චතීති।
bod:90:<b>මූලකමූලාදීනි</b> <pb V=1.142/> උපදෙසතොයෙව වෙදිතබ්බානි, තානි පරියායතො වුච්චමානානිපි න සක්කා විඤ්ඤාතුං। පරියායන්තරෙන හි වුච්චමානෙ තං තං නාමං අජානන්තානං සම්මොහොයෙව සියා, තස්මා තත්ථ න කිඤ්චි වක්ඛාම। <b>ඛාදනීයෙ ඛාදනීයත්ථ</b>න්ති පූවාදිඛාදනීයෙ විජ්ජමානං ඛාදනීයකිච්චං ඛාදනීයෙහි කාතබ්බං ජිඝච්ඡාහරණසඞ්ඛාතං අත්ථං පයොජනං <pb M=1.187/> <b>නෙව ඵරන්ති</b> න නිප්ඵාදෙන්ති। එකස්මිං දෙසෙ ආහාරකිච්චං සාධෙන්තං වා අසාධෙන්තං වා අපරස්මිං දෙසෙ උට්ඨිතභූමිරසාදිභෙදෙන ආහාරජිඝච්ඡාහරණකිච්චං අසාධෙන්තම්පි වා සම්භවෙය්යාති ආහ <b>“තෙසු තෙසු ජනපදෙසූ”</b>තිආදි। කෙචි පන “එකස්මිං ජනපදෙ ආහාරකිච්චං සාධෙන්තං සෙසජනපදෙසුපි විකාලෙ න කප්පති එවාති දස්සනත්ථං ඉදං වුත්ත”න්තිපි වදන්ති। <b>පකතිආහාරවසෙනා</b>ති අඤ්ඤෙහි යාවකාලිකෙහි අයොජිතං අත්තනො පකතියාව ආහාරකිච්චකරණවසෙන। <b>සම්මොහොයෙව හොතී</b>ති අනෙකත්ථානං නාමානං අප්පසිද්ධානඤ්ච සම්භවතො සම්මොහො එව සියා। තෙනෙවෙත්ථ මයම්පි මූලකමූලාදීනං පරියායන්තරදස්සනෙ ආදරං න කරිම්හ උපදෙසතොව ගහෙතබ්බතො।
bod:<b>ය</b>න්ති වට්ටකන්දං।
bod:<b>මුළාල</b>න්ති ථූලතරුණමූලමෙව।
bod:<b>රුක්ඛවල්ලිආදීන</b>න්ති හෙට්ඨා වුත්තමෙව සම්පිණ්ඩෙත්වා වුත්තං।
bod:<b>අන්තොපථවීගතො</b>ති සාලකල්යාණික්ඛන්ධං සන්ධාය වුත්තං।
bod:<b>සබ්බකප්පියානී</b>ති මූලතචපත්තාදීනං වසෙන සබ්බසො කප්පියානි, තෙසම්පි නාමවසෙන න සක්කා පරියන්තං දස්සෙතුන්ති සම්බන්ධො।
bod:අච්ඡිවාදීනං අපරිපක්කානෙව ඵලානි යාවජීවිකානීති දස්සෙතුං <b>“අපරිපක්කානී”</b>ති වුත්තං।
bod:<b>හරීතකාදීනං අට්ඨීනී</b>ති එත්ථ මිඤ්ජං පටිච්ඡාදෙත්වා ඨිතානි කපාලානි යාවජීවිකානීති ආචරියා। මිඤ්ජම්පි යාවජීවිකන්ති එකෙ। විමතිවිනොදනියං (වි॰ වි॰ ටී॰ පාචිත්තිය 2.248-249) පන <pb V=1.143/> <b>“හරීතකාදීනං අට්ඨීනී</b>ති එත්ථ <pb M=1.188/> ‘මිඤ්ජං යාවකාලික’න්ති කෙචි වදන්ති, තං න යුත්තං අට්ඨකථායං අවුත්තත්තා”ති වුත්තං।
bod:<b>හිඞ්ගූ</b>ති හිඞ්ගුරුක්ඛතො පග්ඝරිතනිය්යාසො। හිඞ්ගුජතුආදයොපි හිඞ්ගුවිකතියො එව। තත්ථ <b>හිඞ්ගුජතු</b> නාම හිඞ්ගුරුක්ඛස්ස දණ්ඩපත්තානි පචිත්වා කතනිය්යාසො। <b>හිඞ්ගුසිපාටිකං</b> නාම හිඞ්ගුපත්තානි පචිත්වා කතනිය්යාසො। “අඤ්ඤෙන මිස්සෙත්වා කතො”තිපි වදන්ති। <b>තක</b>න්ති අග්ගකොටියා නික්ඛන්තසිලෙසො। <b>තකපත්තී</b>ති පත්තතො නික්ඛන්තසිලෙසො। <b>තකපණ්ණී</b>ති පලාසෙ භජ්ජිත්වා කතසිලෙසො। “දණ්ඩතො නික්ඛන්තසිලෙසො”තිපි වදන්ති।
bod:91:<b>යාමකාලිකෙසු පනා</b>ති එත්ථ කිඤ්චාපි පාළියං ඛාදනීයභොජනීයපදෙහි යාවකාලිකමෙව සඞ්ගහිතං, න යාමකාලිකං, තථාපි “අනාපත්ති යාමකාලිකං යාමෙ නිදහිත්වා භුඤ්ජතී”ති ඉධ චෙව “යාමකාලිකෙන භික්ඛවෙ සත්තාහකාලිකං…පෙ॰… යාවජීවිකං තදහුපටිග්ගහිතං යාමෙ කප්පති, යාමාතික්කන්තෙ න කප්පතී”ති අඤ්ඤත්ථ (මහාව॰ 305) ච වුත්තත්තා “යාමකාලික”න්තිවචනසාමත්ථියතො ච භගවතො අධිප්පායඤ්ඤූහි අට්ඨකථාචරියෙහි යාමකාලිකං සන්නිධිකාරකං පාචිත්තියවත්ථුමෙව වුත්තන්ති දට්ඨබ්බං।
bod:<b>ඨපෙත්වා ධඤ්ඤඵලරස</b>න්ති එත්ථ “තණ්ඩුලධොවනොදකම්පි ධඤ්ඤඵලරසොයෙවා”ති වදන්ති।
bod:92:සත්තාහකාලිකෙ <b>පඤ්ච භෙසජ්ජානී</b>ති භෙසජ්ජකිච්චං කරොන්තු වා මා වා, එවංලද්ධවොහාරානි පඤ්ච। <b>“ගොසප්පී”</b>තිආදිනා ලොකෙ පාකටං දස්සෙත්වා <b>“යෙසං මංසං කප්පතී”</b>ති ඉමිනා අඤ්ඤෙසම්පි රොහිතමිගාදීනං සප්පිං ගහෙත්වා දස්සෙති। යෙසඤ්හි ඛීරං අත්ථි, සප්පිම්පි තෙසං අත්ථියෙව, තං පන සුලභං වා දුල්ලභං වා අසම්මොහත්ථං වුත්තං <pb M=1.189/>। එවං නවනීතම්පි। “යෙසං මංසං කප්පතී”ති ච ඉදං නිස්සග්ගියවත්ථුදස්සනත්ථං වුත්තං, න පන යෙසං මංසං න කප්පති, තෙසං සප්පිආදි න කප්පතීති දස්සනත්ථං। මනුස්සඛීරාදීනිපි හි නො න කප්පන්ති।
bod:93:<b>යාව කාලො නාතික්කමති, තාව පරිභුඤ්ජිතුං වට්ටතී</b>ති එත්ථ <b>කාලො</b>ති භික්ඛූනං භොජනකාලො අධිප්පෙතො, සො ච සබ්බන්තිමෙන පරිච්ඡෙදෙන ඨිතමජ්ඣන්හිකො। ඨිතමජ්ඣන්හිකොපි හි <pb V=1.144/> කාලසඞ්ගහං ගච්ඡති, තතො පට්ඨාය පන ඛාදිතුං වා භුඤ්ජිතුං වා න සක්කා, සහසා පිවිතුං සක්කා භවෙය්ය, කුක්කුච්චකෙන පන න කත්තබ්බං। කාලපරිච්ඡෙදජානනත්ථඤ්ච කාලත්ථම්භො යොජෙතබ්බො। කාලන්තරෙ වා භත්තකිච්චං කාතබ්බං। <b>පටිග්ගහණෙ</b>ති ගහණමෙව සන්ධාය වුත්තං। පටිග්ගහිතමෙව හි තං, සන්නිහිතං න කප්පතීති පුන පටිග්ගහණකිච්චං නත්ථි, තෙනෙව “අජ්ඣොහරිතුකාමතාය ගණ්හන්තස්ස පටිග්ගහණෙ”ති වුත්තං। මාතිකාට්ඨකථායං (කඞ්ඛා॰ අට්ඨ॰ සන්නිධිකාරකසික්ඛාපදවණ්ණනා) පන “අජ්ඣොහරිස්සාමීති ගණ්හන්තස්ස ගහණෙ”ඉච්චෙව වුත්තං।
bod:<b>ය</b>න්ති යං පත්තං। <b>සන්දිස්සතී</b>ති යාගුයා උපරි සන්දිස්සති। තෙලවණ්ණෙ පත්තෙ සතිපි නිස්නෙහභාවෙ අඞ්ගුලියා ඝංසන්තස්ස වණ්ණවසෙනෙව ලෙඛා පඤ්ඤායති, තස්මා තත්ථ අනාපත්තීති දස්සනත්ථං <b>“සා අබ්බොහාරිකා”</b>ති වුත්තං। <b>සයං පටිග්ගහෙත්වා අපරිච්චත්තමෙව හි දුතියදිවසෙ න වට්ටතී</b>ති එත්ථ පටිග්ගහණෙ අනපෙක්ඛවිස්සජ්ජනෙන, අනුපසම්පන්නස්ස නිරපෙක්ඛදානෙන වා විජහිතපටිග්ගහණං පරිච්චත්තමෙව හොතීති “අපරිච්චත්ත”න්ති ඉමිනා උභයථාපි අවිජහිතපටිග්ගහණමෙව වුත්තං, තස්මා යං පරස්ස පරිච්චජිත්වා අදින්නම්පි සචෙ පටිග්ගහණෙ නිරපෙක්ඛවිස්සජ්ජනෙන විජහිතපටිග්ගහණං හොති, තම්පි දුතියදිවසෙ වට්ටතීති වෙදිතබ්බං। යදි එවං “පත්තො දුද්ධොතො හොතී”තිආදීසු කස්මා ආපත්ති වුත්තාති? “පටිග්ගහණං අවිස්සජ්ජෙත්වාව <pb M=1.190/> සයං වා අඤ්ඤෙන වා තුච්ඡං කත්වා න සම්මා ධොවිත්වා නිට්ඨාපිතෙ පත්තෙ ලග්ගම්පි අවිජහිතපටිග්ගහණමෙව හොතීති තත්ථ ආපත්තී”ති තීසුපි ගණ්ඨිපදෙසු වුත්තං। කෙචි පන “සාමණෙරානං පරිච්චජන්තීති ඉමස්මිං අධිකාරෙ ඨත්වා ‘අපරිච්චත්තමෙවා’ති වුත්තත්තා අනුපසම්පන්නස්ස පරිච්චත්තමෙව වට්ටති, අපරිච්චත්තං න වට්ටතීති ආපන්නං, තස්මා නිරාලයභාවෙන පටිග්ගහණෙ විජහිතෙපි අනුපසම්පන්නස්ස අපරිච්චත්තං න වට්ටතී”ති වදන්ති। තං යුත්තං විය න දිස්සති। යදග්ගෙන හි පටිග්ගහණං විජහති, තදග්ගෙන සන්නිධිම්පි න කරොති විජහිතපටිග්ගහණස්ස අප්පටිග්ගහිතසදිසත්තා। පටිග්ගහෙත්වා නිදහිතෙයෙව ච සන්නිධිපච්චයා ආපත්ති වුත්තා।
bod:විමතිවිනොදනියං (වි॰ වි॰ ටී॰ පාචිත්තිය 2.252-253) පන <b>“අපරිච්චත්තමෙවා</b>ති නිරපෙක්ඛතාය අනුපසම්පන්නස්ස අදින්නං අපරිච්චත්තඤ්ච යාවකාලිකාදිවත්ථුමෙව සන්ධාය වදති, න පන තග්ගතපටිග්ගහණං। න හි වත්ථුං අපරිච්චජිත්වා තත්ථගතපටිග්ගහණං පරිච්චජිතුං සක්කා, න ච තාදිසං වචනං අත්ථි, යදි භවෙය්ය <pb V=1.145/>, ‘සචෙ පත්තො දුද්ධොතො හොති…පෙ॰… භුඤ්ජන්තස්ස පාචිත්තිය’න්ති වචනං විරුජ්ඣෙය්ය। න හි ධොවනෙන ආමිසං අපනෙතුං වායමන්තස්ස පටිග්ගහණෙ අපෙක්ඛා වත්තති। යෙන පුනදිවසෙ භුඤ්ජතො පාචිත්තියං ජනෙය්ය, පත්තෙ පන වත්තමානා අපෙක්ඛා තග්ගතිකෙ ආමිසෙපි වත්තති එව නාමාති ආමිසෙ අනපෙක්ඛතා එත්ථ න ලබ්භති, තතො ආමිසෙ අවිජහිතපටිග්ගහණං පුනදිවසෙ පාචිත්තියං ජනෙතීති ඉදං වුත්තං। අථ මතං ‘යදග්ගෙනෙත්ථ ආමිසානපෙක්ඛතා න ලබ්භති, තදග්ගෙන පටිග්ගහණානපෙක්ඛතාපි න ලබ්භතී’ති। තථා සති යත්ථ ආමිසාපෙක්ඛා අත්ථි, තත්ථ පටිග්ගහණාපෙක්ඛාපි න විගච්ඡතීති ආපන්නං, එවඤ්ච පටිග්ගහණෙ අනපෙක්ඛවිස්සජ්ජනං විසුං න වත්තබ්බං සියා, අට්ඨකථායඤ්චෙතම්පි පටිග්ගහණවිජහනං කාරණත්තෙන අභිමතං සියා। ඉදං සුට්ඨුතරං කත්වා විසුං <pb M=1.191/> වත්තබ්බං චීවරාපෙක්ඛාය වත්තමානායපි පච්චුද්ධාරෙන අධිට්ඨානවිජහනං විය। එතස්මිඤ්ච උපායෙ සති ගණ්ඨිකාහතපත්තෙසු අවට්ටනතා නාම න සියාති වුත්තොවායමත්ථො, තස්මා යං වුත්තං සාරත්ථදීපනියං (සාරත්ථ॰ ටී॰ පාචිත්තිය 3.252-253) ‘යං පරස්ස පරිච්චජිත්වා අදින්නම්පි සචෙ පටිග්ගහණෙ නිරපෙක්ඛවිස්සජ්ජනෙන විජහිතපටිග්ගහණං හොති, තම්පි දුතියදිවසෙ වට්ටතී’තිආදි, තං න සාරතො පච්චෙතබ්බ”න්ති වුත්තං।
bod:පාළියං (පාචි॰ 255) “සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්සා”තිආදිනා සන්නිහිතෙසු සත්තාහකාලිකයාවජීවිකෙසු පුරෙභත්තම්පි ආහාරත්ථාය අජ්ඣොහරණෙපි දුක්කටස්ස වුත්තත්තා යාමකාලිකෙපි අජ්ඣොහාරෙ විසුං දුක්කටෙන භවිතබ්බන්ති ආහ <b>“ආහාරත්ථාය අජ්ඣොහරතො දුක්කටෙන සද්ධිං පාචිත්තිය”</b>න්ති। <b>පකතිආමිසෙ</b>ති ඔදනාදිකප්පියාමිසෙ। <b>ද්වෙ</b>ති පුරෙභත්තං පටිග්ගහිතං යාමකාලිකං පුරෙභත්තං සාමිසෙන මුඛෙන භුඤ්ජතො සන්නිධිපච්චයා එකං, යාවකාලිකසංසට්ඨතාය යාවකාලිකත්තභජනෙන අනතිරිත්තපච්චයා එකන්ති ද්වෙ <b>පාචිත්තියානි। විකප්පද්වයෙ</b>ති සාමිසනිරාමිසපක්ඛද්වයෙ। <b>ථුල්ලච්චයං දුක්කටඤ්ච වඩ්ඪතී</b>ති මනුස්සමංසෙ ථුල්ලච්චයං, සෙසඅකප්පියමංසෙ දුක්කටං වඩ්ඪති।
bod:<b>පටිග්ගහණපච්චයා තාව දුක්කට</b>න්ති එත්ථ සන්නිහිතත්තා පුරෙභත්තම්පි දුක්කටමෙව। සති පච්චයෙ පන සන්නිහිතම්පි සත්තාහකාලිකං යාවජීවිකඤ්ච භෙසජ්ජත්ථාය ගණ්හන්තස්ස පරිභුඤ්ජන්තස්ස ච අනාපත්තියෙව।
bod:94:<b>උග්ගහිතකං</b> <pb V=1.146/> <b>කත්වා නික්ඛිත්ත</b>න්ති අපටිග්ගහිතං සයමෙව ගහෙත්වා නික්ඛිත්තං। විමතිවිනොදනියං (වි॰ වි॰ ටී॰ 1.622) <b>“උග්ගහිතක</b>න්ති පරිභොගත්ථාය සයං ගහිත”න්ති වුත්තං। <b>සයං කරොතී</b>ති <pb M=1.192/> පචිත්වා කරොති। <b>පුරෙභත්ත</b>න්ති තදහුපුරෙභත්තමෙව වට්ටති සවත්ථුකපටිග්ගහිතත්තා। <b>සයංකත</b>න්ති නවනීතං පචිත්වා කතං। <b>නිරාමිසමෙවා</b>ති තදහුපුරෙභත්තං සන්ධාය වුත්තං।
bod:95:අජ්ජ සයංකතං නිරාමිසමෙව භුඤ්ජන්තස්ස කස්මා සාමංපාකො න හොතීති ආහ <b>“නවනීතං තාපෙන්තස්සා”</b>තිආදි। <b>පච්ඡාභත්තං පටිග්ගහිතකෙහී</b>ති ඛීරදධීනි සන්ධාය වුත්තං। උග්ගහිතකෙහි කතං අබ්භඤ්ජනාදීසු උපනෙතබ්බන්ති යොජනා। <b>උභයෙසම්පී</b>ති පච්ඡාභත්තං පටිග්ගහිතඛීරදධීහි ච පුරෙභත්තං උග්ගහිතකෙහි ච කතානං। <b>එස නයො</b>ති නිස්සග්ගියං න හොතීති අත්ථො। <b>අකප්පියමංසසප්පිම්හී</b>ති හත්ථිආදීනං සප්පිම්හි। <b>කාරණපතිරූපකං වත්වා</b>ති “සජාතිකානං සප්පිභාවතො”ති කාරණපතිරූපකං වත්වා। <b>සප්පිනයෙන වෙදිතබ්බ</b>න්ති නිරාමිසමෙව සත්තාහං වට්ටතීති අත්ථො। <b>එත්ථා</b>ති නවනීතෙ। <b>ධොතං වට්ටතී</b>ති අධොතඤ්චෙ, සවත්ථුකපටිග්ගහිතං හොති, තස්මා ධොතං පටිග්ගහෙත්වා සත්තාහං නික්ඛිපිතුං වට්ටතීති ථෙරානං අධිප්පායො।
bod:මහාසීවත්ථෙරස්ස පන වත්ථුනො වියොජිතත්තා දධිගුළිකාදීහි යුත්තතාමත්තෙන සවත්ථුකපටිග්ගහිතං නාම න හොති, තස්මා තක්කතො උද්ධටමත්තමෙව පටිග්ගහෙත්වා ධොවිත්වා, පචිත්වා වා නිරාමිසමෙව කත්වා භුඤ්ජිංසූති අධිප්පායො, න පන දධිගුළිකාදීහි සහ විකාලෙ භුඤ්ජිංසූති। තෙනාහ <b>“තස්මා නවනීතං පරිභුඤ්ජන්තෙන…පෙ॰… සවත්ථුකපටිග්ගහං නාම න හොතී”</b>ති। තත්ථ අධොතං පටිග්ගහෙත්වාපි තං නවනීතං පරිභුඤ්ජන්තෙන දධිආදීනි අපනෙත්වා පරිභුඤ්ජිතබ්බන්ති අත්ථො। කෙචි පන “තක්කතො උද්ධටමත්තමෙව ඛාදිංසූ”ති වචනස්ස අධිප්පායං අජානන්තා “තක්කතො උද්ධටමත්තං අධොතම්පි දධිගුළිකාදිසහිතං <pb M=1.193/> විකාලෙ පරිභුඤ්ජිතුං වට්ටතී”ති වදන්ති, තං න ගහෙතබ්බං। න හි දධිගුළිකාදිආමිසෙන සංසට්ඨරසං නවනීතං පරිභුඤ්ජිතුං වට්ටතීති සක්කා වත්තුං। <b>නවනීතං පරිභුඤ්ජන්තෙනා</b>ති අධොවිත්වා පටිග්ගහිතනවනීතං පරිභුඤ්ජන්තෙන। දධි එව <b>දධිගතං</b> යථා “ගූථගතං මුත්තගත”න්ති (ම॰ නි॰ 2.119; අ॰ නි॰ 9.11)। “ඛයං ගමිස්සතී”ති වචනතො ඛීරං පක්ඛිපිත්වා පක්කසප්පිආදිපි විකාලෙ කප්පතීති වෙදිතබ්බං। <b>ඛයං ගමිස්සතී</b>ති නිරාමිසං හොති, තස්මා විකාලෙපි වට්ටතීති අත්ථො। <b>එත්තාවතා</b>ති නවනීතෙ ලග්ගමත්තෙන විසුං දධිආදිවොහාරං අලද්ධෙන අප්පමත්තෙන <pb V=1.147/> දධිආදිනාති අත්ථො, එතෙන විසුං පටිග්ගහිතදධිආදීහි සහ පක්කං සවත්ථුකපටිග්ගහිතසඞ්ඛමෙව ගච්ඡතීති දස්සෙති। <b>තස්මිම්පී</b>ති නිරාමිසභූතෙපි। කුක්කුච්චකානං පන අයං අධිප්පායො – පටිග්ගහණෙ තාව දධිආදීහි අසම්භින්නරසත්තා භත්තෙන සහිතගුළපිණ්ඩාදි විය සවත්ථුකපටිග්ගහිතං නාම හොති। තං පන පචන්තෙන ධොවිත්වාව පචිතබ්බං। ඉතරථා පචනක්ඛණෙ පච්චමානදධිගුළිකාදීහි සම්භින්නරසතාය සාමංපක්කං ජාතං, තෙසු ඛීණෙසුපි සාමංපක්කමෙව හොති, තස්මා නිරාමිසමෙව පචිතබ්බන්ති। තෙනෙව “ආමිසෙන සද්ධිං පක්කත්තා”ති කාරණං වුත්තං।
bod:එත්ථ චායං විචාරණා – සවත්ථුකපටිග්ගහිතත්තාභාවෙ ආමිසෙන සහ භික්ඛුනා පක්කස්ස සයංපාකදොසො වා පරිසඞ්කීයති, යාවකාලිකතා වා। තත්ථ න තාව සයංපාකදොසො එත්ථ සම්භවති සත්තාහකාලිකත්තා। යඤ්හි තත්ථ දධිආදි ආමිසගතං, තං පරික්ඛීණන්ති। අථ පටිග්ගහිතදධිගුළිකාදිනා සහ අත්තනා පක්කත්තා සවත්ථුකපක්කං විය භවෙය්යාති පරිසඞ්කීයති, තදා “ආමිසෙන සහ පටිග්ගහිතත්තා”ති කාරණං වත්තබ්බං, න පන “පක්කත්තා”ති, තථා ච උපඩ්ඪත්ථෙරානං මතමෙව අඞ්ගීකතං සියා। තත්ථ ච සාමණෙරාදීහි <pb M=1.194/> පක්කම්පි යාවකාලිකමෙව සියා පටිග්ගහිතඛීරාදිං පචිත්වා අනුපසම්පන්නෙහි කතසප්පිආදි විය, න ච තං යුත්තං භික්ඛාචාරෙන ලද්ධනවනීතාදීනං තක්කාදිආමිසසංසට්ඨසම්භවෙන අපරිභුඤ්ජිතබ්බත්තාප්පසඞ්ගතො। න හි ගහට්ඨා ධොවිත්වා, සොධෙත්වා වා පත්තෙ ආකිරන්තීති නියමො අත්ථි।
bod:අට්ඨකථායඤ්ච “යථා තත්ථ පතිතතණ්ඩුලකණාදයො න පච්චන්ති, එවං…පෙ॰… පුන පචිත්වා දෙති, පුරිමනයෙනෙව සත්තාහං වට්ටතී”ති ඉමිනා වචනෙනපෙතං විරුජ්ඣති, තස්මා ඉධ කුක්කුච්චකානං කුක්කුච්චුප්පත්තියා නිමිත්තමෙව න දිස්සති। යථා චෙත්ථ, එවං “ලජ්ජී සාමණෙරො යථා තත්ථ තණ්ඩුලකණාදයො න පච්චන්ති, එවං අග්ගිම්හි විලීයාපෙත්වා…පෙ॰… දෙතී”ති වචනස්සාපි නිමිත්තං න දිස්සති। යදි හි එතං යාවකාලිකසංසග්ගපරිහාරාය වුත්තං සියා। අත්තනාපි තථා කාතබ්බං භවෙය්ය। ගහට්ඨෙහි දින්නසප්පිආදීසු ච ආමිසසංසග්ගසඞ්කා න විගච්ඡෙය්ය। න හි ගහට්ඨා එවං විලීයාපෙත්වා පරිස්සාවෙත්වා කණතණ්ඩුලාදිං අපනෙත්වා පුන පචන්ති। අපිච භෙසජ්ජෙහි සද්ධිං ඛීරාදිං පක්ඛිපිත්වා යථා ඛීරාදි ඛයං ගච්ඡති, එවං පරෙහි පක්කභෙසජ්ජතෙලාදිපි යාවකාලිකමෙව සියා, න ච තම්පි යුත්තං දධිආදිඛයකරණත්ථං “පුන <pb V=1.148/> පචිත්වා දෙතී”ති වුත්තත්තා, තස්මා මහාසීවත්ථෙරවාදෙ කුක්කුච්චං අකත්වා අධොතම්පි නවනීතං තදහුපි පුනදිවසාදීසුපි පචිතුං, තණ්ඩුලාදිමිස්සං සප්පිආදිං අත්තනාපි අග්ගිම්හි විලීයාපෙත්වා පුන තක්කාදිඛයත්ථං පචිතුඤ්ච වට්ටති।
bod:තත්ථ විජ්ජමානස්සාපි පච්චමානක්ඛණෙ සම්භින්නරසස්ස යාවකාලිකස්ස අබ්බොහාරිකත්තෙන සවත්ථුකපටිග්ගහිතපුරෙපටිග්ගහිතකානම්පි අබ්බොහාරිකතොති නිට්ඨමෙත්ථ ගන්තබ්බන්ති। තෙනෙව <b>“එත්තාවතා හි සවත්ථුකපටිග්ගහිතං නාම</b> <pb M=1.195/> <b>න හොතී”</b>ති වුත්තං। විසුං පටිග්ගහිතෙන පන ඛීරාදිනා ආමිසෙන නවනීතාදිං මිස්සෙත්වා භික්ඛුනා වා අඤ්ඤෙහි වා පක්කතෙලාදිභෙසජ්ජං සවත්ථුකපටිග්ගහිතසඞ්ඛමෙව ගච්ඡති තත්ථ පවිට්ඨයාවකාලිකස්ස අබ්බොහාරිකත්තාභාවා। යං පන පුරෙපටිග්ගහිතභෙසජ්ජෙහි සද්ධිං අප්පටිග්ගහිතං ඛීරාදිං පක්ඛිපිත්වා පක්කතෙලාදිකං අනුපසම්පන්නෙහෙව පක්කම්පි සවත්ථුකපටිග්ගහිතම්පි සන්නිධිපි න හොති තත්ථ පක්ඛිත්තඛීරාදිමිස්සාපි තස්මිං ඛණෙ සම්භින්නරසතාය පුරෙපටිග්ගහිතත්තාපත්තිතො, සචෙ පන අප්පටිග්ගහිතෙහෙව, අඤ්ඤෙහි වා පක්කතෙලාදීසුපි ආමිසරසො පඤ්ඤායති, තං යාවකාලිකංව හොතීති වෙදිතබ්බං। අයං කථාමග්ගො විමතිවිනොදනියං (වි॰ වි॰ ටී॰ 1.622) ආගතො। සාරත්ථදීපනියං (සාරත්ථ॰ ටී॰ 2.622) පන <b>“කුක්කුච්චායන්ති කුක්කුච්චකා</b>ති ඉමිනා අත්තනොපි තත්ථ කුක්කුච්චසබ්භාවම්පි දීපෙති। තෙනෙව මාතිකාට්ඨකථායං (කඞ්ඛා॰ අට්ඨ॰ භෙසජ්ජසික්ඛාපදවණ්ණනා) ‘නිබ්බට්ටිතසප්පි වා නවනීතං වා පචිතුං වට්ටතී’ති වුත්ත”න්ති එත්තකමෙව ආගතො।
bod:<b>උග්ගහෙත්වා</b>ති සයමෙව ගහෙත්වා। <b>තානි පටිග්ගහෙත්වා</b>ති තානි ඛීරදධීනි පටිග්ගහෙත්වා। <b>ගහිත</b>න්ති තණ්ඩුලාදිවිගමත්ථං පුන පචිත්වා ගහිතන්ති අත්ථො। <b>පටිග්ගහෙත්වා ච ඨපිතභෙසජ්ජෙහී</b>ති අතිරෙකසත්තාහපටිග්ගහිතෙහි යාවජීවිකභෙසජ්ජෙහි, එතෙන තෙහි යුත්තම්පි සප්පිආදි අතිරෙකසත්තාහපටිග්ගහිතං න හොතීති දස්සෙති। <b>වද්දලිසමයෙ</b>ති වස්සකාලසමයෙ, අනාතපකාලෙති අත්ථො। වුත්තනයෙන යථා තණ්ඩුලාදීනි න පච්චන්ති, තථා ලජ්ජීයෙව සම්පාදෙත්වා දෙතීති ලජ්ජිසාමණෙරග්ගහණං। අපිච අලජ්ජිනා අජ්ඣොහරිතබ්බං යං කිඤ්චි අභිසඞ්ඛරාපෙතුං න වට්ටති, තස්මාපි එවමාහ।
bod:96:<b>තිලෙ</b> <pb M=1.196/> <b>පටිග්ගහෙත්වා කතතෙල</b>න්ති අත්තනා භජ්ජාදීනි අකත්වා කතතෙලං। තෙනෙව <b>“සාමිසම්පි</b> <pb V=1.149/> <b>වට්ටතී”</b>ති වුත්තං। <b>නිබ්බට්ටීතත්තා</b>ති යාවකාලිකතො විවෙචිතත්තා, එතෙන එලාඅභාවතො යාවකාලිකත්තාභාවං, භික්ඛුනො සවත්ථුකපටිග්ගහණෙන යාවකාලිකත්තුපගමනඤ්ච දස්සෙති। <b>උභයම්පී</b>ති අත්තනා අඤ්ඤෙහි ච කතං।
bod:<b>යාව අරුණුග්ගමනා තිට්ඨති, නිස්සග්ගිය</b>න්ති සත්තමෙ දිවසෙ කතතෙලං සචෙ යාව අරුණුග්ගමනා තිට්ඨති, නිස්සග්ගියං।
bod:<b>අච්ඡවස</b>න්ති දුක්කටවත්ථුනො වසාය අනුඤ්ඤාතත්තා තංසදිසානං දුක්කටවත්ථූනංයෙව අකප්පියමංසසත්තානං වසා අනුඤ්ඤාතා, න ථුල්ලච්චයවත්ථු මනුස්සානං වසාති ආහ <b>“ඨපෙත්වා මනුස්සවස”</b>න්ති। <b>සංසට්ඨ</b>න්ති පරිස්සාවිතං। <b>තිණ්ණං දුක්කටාන</b>න්ති අජ්ඣොහාරෙ අජ්ඣොහාරෙ තීණි දුක්කටානි සන්ධාය වුත්තං। කිඤ්චාපි පරිභොගත්ථාය විකාලෙ පටිග්ගහණපචනපරිස්සාවනාදීසු පුබ්බපයොගෙසු පාළියං, අට්ඨකථායඤ්ච ආපත්ති න වුත්තා, තථාපි එත්ථ ආපත්තියා එව භවිතබ්බං පටික්ඛිත්තස්ස කරණතො ආහාරත්ථාය විකාලෙ යාමකාලිකාදීනං පටිග්ගහණෙ විය। “කාලෙ පටිග්ගහිතං විකාලෙ අනුපසම්පන්නෙනාපි නිපක්කං සංසට්ඨඤ්ච පරිභුඤ්ජන්තස්ස ද්වෙපි දුක්කටානි හොන්තියෙවා”ති වදන්ති।
bod:යස්මා ඛීරාදීනි පක්ඛිපිත්වා පක්කභෙසජ්ජතෙලෙ කසටං ආමිසගතිකං, තෙන සහ තෙලං පටිග්ගහෙතුං, පචිතුං වා භික්ඛුනො න වට්ටති, තස්මා වුත්තං <b>“පක්කතෙලකසටෙ විය කුක්කුච්චායතී”</b>ති। “සචෙ වසාය සහ පක්කත්තා න වට්ටති, ඉදං කස්මා වට්ටතී”ති පුච්ඡන්තා <b>“භන්තෙ…පෙ॰… වට්ටතී”</b>ති ආහංසු, ථෙරො අතිකුක්කුච්චකතාය <b>“එතම්පි ආවුසො න වට්ටතී”</b>ති <pb M=1.197/> ආහ, රොගනිග්ගහත්ථාය එව වසාය අනුඤ්ඤාතත්තං සල්ලක්ඛෙත්වා පච්ඡා <b>“සාධූ”</b>ති සම්පටිච්ඡි।
bod:97:<b>“මධුකරීහි මධුමක්ඛිකාහී</b>ති ඉදං ඛුද්දකභමරානං ද්වින්නං එව විසෙසන”න්ති කෙචි වදන්ති। අඤ්ඤෙ පන “දණ්ඩකෙසු මධුකාරිකා මධුකරිමක්ඛිකා නාම, තාහි සහ තිස්සො මධුමක්ඛිකජාතියො”ති වදන්ති। <b>භමරමක්ඛිකා</b>ති මහාපටලකාරිකා। <b>සිලෙසසදිස</b>න්ති සුක්ඛතාය වා පක්කතාය වා ඝනීභූතං। <b>ඉතර</b>න්ති තනුකමධු। <b>මධුපටල</b>න්ති මධුරහිතං කෙවලං මධුපටලං। “සචෙ මධුසහිතං පටලං පටිග්ගහෙත්වා නික්ඛිපන්ති। පටලස්ස භාජනට්ඨානියත්තා මධුනො <pb V=1.150/> වසෙන සත්තාහාතික්කමෙ නිස්සග්ගියං හොතී”ති වදන්ති, “මධුමක්ඛිතං පන මධුගතිකමෙවා”ති ඉමිනා තං සමෙති।
bod:98:“ඵාණිතං නාම උච්ඡුම්හා නිබ්බත්ත”න්ති පාළියං (පාචි॰ 260) අවිසෙසෙන වුත්තත්තා, අට්ඨකථායඤ්ච “උච්ඡුරසං උපාදාය…පෙ॰… අවත්ථුකා උච්ඡුවිකති ‘ඵාණිත’න්ති වෙදිතබ්බා”ති වචනතො උච්ඡුරසොපි නික්කසටො සත්තාහකාලිකොති වෙදිතබ්බං। කෙනචි පන “මධුම්හි චත්තාරො කාලිකා යථාසම්භවං යොජෙතබ්බා, උච්ඡුම්හි චා”ති වත්වා “සමක්ඛිකණ්ඩං සෙලකං මධු යාවකාලිකං, අනෙලකං උදකසම්භින්නං යාමකාලිකං, අසම්භින්නං සත්තාහකාලිකං, මධුසිත්ථං පරිසුද්ධං යාවජීවිකං, තථා උච්ඡුරසො සකසටො යාවකාලිකො, නික්කසටො උදකසම්භින්නො යාමකාලිකො, අසම්භින්නො සත්තාහකාලිකො, සුද්ධකසටං යාවජීවික”න්ති ච වත්වා උත්තරිපි බහුධා පපඤ්චිතං। තත්ථ “උදකසම්භින්නං මධු වා උච්ඡුරසො වා සකසටො යාවකාලිකො, නික්කසටො උදකසම්භින්නො යාමකාලිකො”ති ඉදං නෙව පාළියං, න අට්ඨකථායං දිස්සති, “යාවකාලිකං සමානං ගරුතරම්පි මුද්දිකාජාතිරසං අත්තනා <pb M=1.198/> සංසට්ඨං ලහුකං යාමකාලිකභාවං උපනෙන්තං උදකං ලහුතරං සත්තාහකාලිකං අත්තනා සංසට්ඨං ගරුතරං යාමකාලිකභාවං උපනෙතී”ති එත්ථ කාරණං සොයෙව පුච්ඡිතබ්බො। සබ්බත්ථ පාළියං අට්ඨකථායඤ්ච උදකසම්භින්නෙන ගරුතරස්සාපි ලහුභාවොපගමනංයෙව දස්සිතං। පාළියම්පි (මහාව॰ 284) හි “අනුජානාමි, භික්ඛවෙ, ගිලානස්ස ගුළං, අගිලානස්ස ගුළොදක”න්ති වදන්තෙන අගිලානෙන පරිභුඤ්ජිතුං අයුත්තොපි ගුළො උදකසම්භින්නො අගිලානස්සපි වට්ටතීති අනුඤ්ඤාතො।
bod:යම්පි ච “උච්ඡු චෙ, යාවකාලිකො, උච්ඡුරසො චෙ, යාමකාලිකො, ඵාණිතං චෙ, සත්තාහකාලිකං, තචො චෙ, යාවජීවිකො”ති අට්ඨකථාවචනං දස්සෙත්වා “උච්ඡුරසො උදකසම්භින්නො යාමකාලිකො”ති අඤ්ඤෙන කෙනචි වුත්තං, තම්පි තථාවිධස්ස අට්ඨකථාවචනස්ස සමන්තපාසාදිකාය විනයට්ඨකථාය අභාවතො න සාරතො පච්චෙතබ්බං, තතොයෙව ච “උච්ඡුරසො උදකසම්භින්නොපි අසම්භින්නොපි සත්තාහකාලිකොයෙවා”ති කෙචි ආචරියා වදන්ති। භෙසජ්ජක්ඛන්ධකෙ ච “අනුජානාමි, භික්ඛවෙ, උච්ඡුරස”න්ති එත්ථ තීසුපි ගණ්ඨිපදෙසු අවිසෙසෙන වුත්තං “උච්ඡුරසො සත්තාහකාලිකො”ති। <b>සයංකතං නිරාමිසමෙව වට්ටතී</b>ති එත්ථ අපරිස්සාවිතං <pb V=1.151/> පටිග්ගහිතම්පි කරණසමයෙ පරිස්සාවෙත්වා, කසටං අපනෙත්වා ච අත්තනා කතන්ති වෙදිතබ්බං, අයං සාරත්ථදීපනීපාඨො (සාරත්ථ॰ ටී॰ 2.623)।
bod:විමතිවිනොදනියං (වි॰ වි॰ ටී॰ 1.623) පන <b>උච්ඡුරසං උපාදායා</b>ති නික්කසටරසස්සාපි සත්තාහකාලිකත්තං දස්සෙති “උච්ඡුම්හා නිබ්බත්ත”න්ති පාළියං සාමඤ්ඤතො වුත්තත්තා। යං පන <b>සුත්තන්තට්ඨකථායං</b> “උච්ඡු චෙ, යාවකාලිකො, උච්ඡුරසො චෙ, යාමකාලිකො, ඵාණිතං චෙ, සත්තාහකාලිකං, තචො චෙ, යාවජීවිකො”ති වුත්තං, තං අම්බඵලරසාදිමිස්සතාය යාමකාලිකත්තං <pb M=1.199/> සන්ධාය වුත්තන්ති ගහෙතබ්බං, අවිනයවචනත්තා තං අප්පමාණන්ති। තෙනෙව <b>“පුරෙභත්තං පටිග්ගහිතෙන අපරිස්සාවිතඋච්ඡුරසෙනා”</b>තිආදි වුත්තං। <b>නිරාමිසමෙව වට්ටති</b> තත්ථ පවිට්ඨයාවකාලිකස්ස අබ්බොහාරිකත්තාති ඉදං ගුළෙ කතෙ තත්ථ විජ්ජමානම්පි කසටං පාකෙන සුක්ඛතාය යාවජීවිකත්තං භජතීති වුත්තං। තස්ස යාවකාලිකත්තෙ හි සාමංපාකෙන පුරෙභත්තෙපි අනජ්ඣොහරණීයං සියාති। <b>“සවත්ථුකපටිග්ගහිතත්තා”</b>ති ඉදං උච්ඡුරසෙ චුණ්ණවිචුණ්ණං හුත්වා ඨිතකසටං සන්ධාය වුත්තං, තෙන ච “අපරිස්සාවිතෙන අප්පටිග්ගහිතෙන අනුපසම්පන්නෙහි කතං සත්තාහං වට්ටතීති දස්සෙතී”ති වුත්තං।
bod:<b>ඣාමඋච්ඡුඵාණිත</b>න්ති අග්ගිම්හි උච්ඡුං තාපෙත්වා කතං। <b>කොට්ටිතඋච්ඡුඵාණිත</b>න්ති ඛුද්දානුඛුද්දකං ඡින්දිත්වා කොට්ටෙත්වා නිප්පීළෙත්වා පක්කං। තං තත්ථ විජ්ජමානම්පි කසටං පක්කකාලෙ යාවකාලිකත්තං විජහතීති ආහ <b>“තං යුත්ත”</b>න්ති। <b>සීතොදකෙන කත</b>න්ති මධුකපුප්ඵානි සීතොදකෙන මද්දිත්වා පරිස්සාවෙත්වා පචිත්වා කතං। “අපරිස්සාවෙත්වා කත”න්ති කෙචි, තත්ථ කාරණං න දිස්සති। <b>ඛීරං පක්ඛිපිත්වා කතං මධුකඵාණිතං යාවකාලික</b>න්ති එත්ථ ඛීරං පක්ඛිපිත්වා පක්කතෙලං කස්මා විකාලෙ වට්ටතීති චෙ? තෙලෙ පක්ඛිත්තං ඛීරං තෙලමෙව හොති, අඤ්ඤං පන ඛීරං පක්ඛිපිත්වා කතං ඛීරභාවං ගණ්හාතීති ඉදමෙත්ථ කාරණං। යදි එවං ඛණ්ඩසක්ඛරම්පි ඛීරං පක්ඛිපිත්වා කරොන්ති, තං කස්මා වට්ටතීති ආහ <b>“ඛණ්ඩසක්ඛරං පනා”</b>තිආදි। තත්ථ <b>ඛීරජල්ලික</b>න්ති ඛීරඵෙණං।
bod:99:<b>“මධුකපුප්ඵං පනා”</b>තිආදි යාවකාලිකරූපෙන ඨිතස්සාපි අවට්ටනකං මෙරයබීජවත්ථුං දස්සෙතුං ආරද්ධං। ආහාරකිච්චං කරොන්තානි එතානි කස්මා එවං පරිභුඤ්ජිතබ්බානීති චොදනාපරිහාරාය භෙසජ්ජොදිස්සං දස්සෙන්තෙන තප්පසඞ්ගෙන <pb M=1.200/> සබ්බානිපි ඔදිස්සකානි <pb V=1.152/> එකතො දස්සෙතුං “සත්තවිධඤ්හී”තිආදි වුත්තං සමන්තපාසාදිකායං (පාරා॰ අට්ඨ॰ 2.623)। විනයසඞ්ගහප්පකරණෙ පන තං න වුත්තං, “පච්ඡාභත්තතො පට්ඨාය සති පච්චයෙති වුත්තත්තා පටිග්ගහිතභෙසජ්ජානි දුතියදිවසතො පට්ඨාය පුරෙභත්තම්පි සති පච්චයෙව පරිභුඤ්ජිතබ්බානි, න ආහාරත්ථාය භෙසජ්ජත්ථාය පටිග්ගහිතත්තා”ති වදන්ති। <b>ද්වාරවාතපානකවාටෙසූ</b>ති මහාද්වාරස්ස වාතපානානඤ්ච කවාටඵලකෙසු। කසාවෙ පක්ඛිත්තානි තානි අත්තනො සභාවං පරිච්චජන්තීති <b>“කසාවෙ…පෙ॰… මක්ඛෙතබ්බානී”</b>ති වුත්තං, ඝුණපාණකාදිපරිහාරත්ථං මක්ඛෙතබ්බානීති අත්ථො। <b>අධිට්ඨෙතී</b>ති “ඉදානි මය්හං අජ්ඣොහරණීයං න භවිස්සති, බාහිරපරිභොගත්ථාය භවිස්සතී”ති චිත්තං උප්පාදෙතීති අත්ථො। තෙනෙවාහ <b>“සප්පිඤ්ච තෙලඤ්ච වසඤ්ච මුද්ධනි තෙලං වා අබ්භඤ්ජනං වා”</b>තිආදි, එවං පරිභොගෙ අනපෙක්ඛතාය පටිග්ගහණං විජහතීති අධිප්පායො। එවං අඤ්ඤෙසුපි කාලිකෙසු අනජ්ඣොහරිතුකාමතාය සුද්ධචිත්තෙන බාහිරපරිභොගත්ථාය නියමෙපි පටිග්ගහණං විජහතීති ඉදම්පි විසුං එකං පටිග්ගහණවිජහනන්ති දට්ඨබ්බං।
bod:<b>අඤ්ඤෙන භික්ඛුනා වත්තබ්බො</b>ති එත්ථ සුද්ධචිත්තෙන දින්නත්තා සයම්පි ආහරාපෙත්වා පරිභුඤ්ජිතුං වට්ටතියෙව। <b>ද්වින්නම්පි අනාපත්තී</b>ති යථා අඤ්ඤස්ස සන්තකං එකෙන පටිග්ගහිතං සත්තාහාතික්කමෙපි නිස්සග්ගියං න හොති පරසන්තකභාවතො, එවමිදම්පි අවිභත්තත්තා උභයසාධාරණම්පි විනිබ්භොගාභාවතො නිස්සග්ගියං න හොතීති අධිප්පායො। <b>පරිභුඤ්ජිතුං පන න වට්ටතී</b>ති භික්ඛුනා පටිග්ගහිතත්තා සත්තාහාතික්කමෙ යස්ස කස්සචි භික්ඛුනො පරිභුඤ්ජිතුං න වට්ටති පටිග්ගහිතසප්පිආදීනං පරිභොගස්ස සත්තාහෙනෙව පරිච්ඡින්නත්තා। “තානි පටිග්ගහෙත්වා සත්තාහපරමං සන්නිධිකාරකං පරිභුඤ්ජිතබ්බානී”ති (පාරා॰ 623) හි වුත්තං।
bod:<b>“ආවුසො</b> <pb M=1.201/> <b>ඉමං තෙලං සත්තාහමත්තං පරිභුඤ්ජිතුං වට්ටතී”</b>ති ඉමිනා යෙන පටිග්ගහිතං, තෙන අන්තොසත්තාහෙයෙව පරස්ස විස්සජ්ජිතභාවං දස්සෙති। <b>කස්ස ආපත්තී</b>ති “පඨමං තාව උභින්නං සාධාරණත්තා අනාපත්ති වුත්තා, ඉදානි පන එකෙන ඉතරස්ස විස්සට්ඨභාවතො උභයසාධාරණතා නත්ථීති විභත්තසදිසං හුත්වා ඨිතං, තස්මා එත්ථ පටිග්ගහිතස්ස සත්තාහාතික්කමෙ එකස්ස ආපත්තියා භවිතබ්බ”න්ති මඤ්ඤමානො “කිං පටිග්ගහණපච්චයා පටිග්ගාහකස්ස ආපත්ති, උදාහු යස්ස සන්තකං ජාතං, තස්සා”ති පුච්ඡති। නිස්සට්ඨභාවතොයෙව ච ඉධ “අවිභත්තභාවතො”ති කාරණං අවත්වා <b>“යෙන පරිග්ගහිතං, තෙන විස්සජ්ජිතත්තා”</b>ති වුත්තං, ඉදඤ්ච <pb V=1.153/> විස්සට්ඨාභාවතො උභයසාධාරණතං පහාය එකස්ස සන්තකං හොන්තම්පි යෙන පටිග්ගහිතං, තතො අඤ්ඤස්ස සන්තකං ජාතං, තස්මා පරසන්තකපටිග්ගහණෙ විය පටිග්ගාහකස්ස පටිග්ගහණපච්චයා නත්ථි ආපත්තීති දස්සනත්ථං වුත්තං, න පන “යෙන පටිග්ගහිතං, තෙන විස්සජ්ජිතත්තා”ති වචනතො අවිස්සජ්ජිතෙ සති අවිභත්තෙපි සත්තාහාතික්කමෙ ආපත්තීති දස්සනත්ථං අවිස්සජ්ජිතෙ අවිභත්තභාවතොයෙව අනාපත්තියා සිද්ධත්තා। සචෙ පන ඉතරො යෙන පටිග්ගහිතං, තස්සෙව අන්තොසත්තාහෙ අත්තනො භාගම්පි විස්සජ්ජෙති, සත්තාහාතික්කමෙ සියා ආපත්ති යෙන පටිග්ගහිතං, තස්සෙව සන්තකභාවමාපන්නත්තා। <b>“ඉතරස්ස අප්පටිග්ගහිතත්තා”</b>ති ඉමිනා තස්ස සන්තකභාවෙපි අඤ්ඤෙහි පටිග්ගහිතසකසන්තකෙ විය තෙන අප්පටිග්ගහිතභාවතො අනාපත්තීති දීපෙති, ඉමං පන අධිප්පායං අජානිත්වා ඉතො අඤ්ඤථා ගණ්ඨිපදකාරාදීහි පපඤ්චිතං, න තං සාරතො පච්චෙතබ්බං, ඉදං සාරත්ථදීපනීවචනං (සාරත්ථ॰ ටී॰ 2.625)।
bod:විමතිවිනොදනියං (වි॰ වි॰ ටී॰ 1.625) පන – <b>සචෙ ද්වින්නං…පෙ॰… න වට්ටතී</b>ති එත්ථ පාඨො ගළිතො, එවං පනෙත්ථ පාඨො වෙදිතබ්බො – සචෙ ද්වින්නං <pb M=1.202/> සන්තකං එකෙන පටිග්ගහිතං අවිභත්තං හොති, සත්තාහාතික්කමෙ ද්වින්නම්පි අනාපත්ති, පරිභුඤ්ජිතුං පන න වට්ටතීති। අඤ්ඤථා පන සද්දප්පයොගොපි න සඞ්ගහං ගච්ඡති, “ගණ්ඨිපදෙපි ච අයමෙව පාඨො දස්සිතො”ති සාරත්ථදීපනියං (සාරත්ථ॰ ටී॰ 2.625) වුත්තං। <b>“ද්වින්නම්පි අනාපත්තී”</b>ති අවිභත්තත්තා වුත්තං। <b>“පරිභුඤ්ජිතුං පන න වට්ටතී”</b>ති ඉදං “සත්තාහපරමං සන්නිධිකාරකං පරිභුඤ්ජිතබ්බ”න්ති (පාරා॰ 623) වචනතො වුත්තං। <b>“යෙන පටිග්ගහිතං, තෙන විස්සජ්ජිතත්තා”</b>ති ඉමිනා උපසම්පන්නස්ස දානම්පි සන්ධාය “විස්සජ්ජෙතී”ති ඉදං වුත්තන්ති දස්සෙති। උපසම්පන්නස්ස නිරපෙක්ඛදින්නවත්ථුම්හි පටිග්ගහණස්ස අවිගතත්තෙපි සකසන්තකතා විගතාව හොති, තෙන නිස්සග්ගියං න හොති। “අත්තනාව පටිග්ගහිතත්තං සකසන්තකත්තඤ්චා”ති ඉමෙහි ද්වීහි කාරණෙහෙව නිස්සග්ගියං හොති, න එකෙන। අනුපසම්පන්නස්ස නිරපෙක්ඛදානෙ පන තදුභයම්පි විජහති, පරිභොගොපෙත්ථ වට්ටති, න සාපෙක්ඛදානෙ දානලක්ඛණාභාවතො। “විස්සජ්ජතී”ති එතස්මිඤ්ච පාළිපදෙ කස්සචි අදත්වා අනපෙක්ඛතාය ඡඩ්ඩනම්පි සඞ්ගහිතන්ති වෙදිතබ්බං। <b>“අනපෙක්ඛා දත්වා”</b>ති ඉදඤ්ච පටිග්ගහණවිජහනවිධිදස්සනත්ථමෙව වුත්තං। පටිග්ගහණෙ හි විජහිතෙ පුන පටිග්ගහෙත්වා පරිභොගො සයමෙව වට්ටිස්සති, තබ්බිජහනඤ්ච වත්ථුනො සකසන්තකතාපරිච්චාගෙන හොතීති। එතෙන ච වත්ථුම්හි අජ්ඣොහරණාපෙක්ඛාය සති පටිග්ගහණවිස්සජ්ජනං නාම විසුං න ලබ්භතීති සිජ්ඣති। ඉතරථා හි “පටිග්ගහණෙ අනපෙක්ඛොව <pb V=1.154/> පටිග්ගහණං විස්සජ්ජෙත්වා පුන පටිග්ගහෙත්වා භුඤ්ජතී”ති වත්තබ්බං සියා, <b>“අප්පටිග්ගහිතත්තා”</b>ති ඉමිනා එකස්ස සන්තකං අඤ්ඤෙන පටිග්ගහිතම්පි නිස්සග්ගියං හොතීති දස්සෙති। <b>එව</b>න්ති “පුන ගහෙස්සාමී”ති අපෙක්ඛං අකත්වා සුද්ධචිත්තෙන පරිචත්තතං පරාමසති। <b>පරිභුඤ්ජන්තස්ස අනාපත්තිදස්සනත්ථ</b>න්ති <pb M=1.203/> නිස්සග්ගියමූලිකාහි පාචිත්තියාදිආපත්තීහි අනාපත්තිදස්සනත්ථන්ති අධිප්පායො। <b>පරිභොගෙ අනාපත්තිදස්සනත්ථ</b>න්ති එත්ථ පන නිස්සට්ඨපටිලාභස්ස කායිකපරිභොගාදීසු යා දුක්කටාපත්ති වුත්තා, තාය අනාපත්තිදස්සනත්ථන්ති අධිප්පායො।
bod:100:එවං චතුකාලිකපච්චයං දස්සෙත්වා ඉදානි තෙසු විසෙසලක්ඛණං දස්සෙන්තො <b>“ඉමෙසු පනා”</b>තිආදිමාහ। තත්ථ අකප්පියභූමියං සහසෙය්යාපහොනකෙ ගෙහෙ වුත්තං සඞ්ඝිකං වා පුග්ගලිකං වා භික්ඛුස්ස, භික්ඛුනියා වා සන්තකං යාවකාලිකං යාමකාලිකඤ්ච එකරත්තම්පි ඨපිතං <b>අන්තොවුත්ථං</b> නාම හොති, තත්ථ පක්කඤ්ච <b>අන්තොපක්කං</b> නාම හොති। සත්තාහකාලිකං පන යාවජීවිකඤ්ච වට්ටති। පටිග්ගහෙත්වා එකරත්තං වීතිනාමිතං පන යං කිඤ්චි යාවකාලිකං වා යාමකාලිකං වා අජ්ඣොහරිතුකාමතාය ගණ්හන්තස්ස පරිග්ගහණෙ තාව දුක්කටං, අජ්ඣොහරතො පන එකමෙකස්මිං අජ්ඣොහාරෙ සන්නිධිපච්චයා පාචිත්තියං හොතීති අත්ථො। ඉදානි අඤ්ඤම්පි විසෙසලක්ඛණං දස්සෙන්තො <b>“යාවකාලිකං පනා”</b>තිආදිමාහ। තත්ථ <b>සම්භින්නරසානී</b>ති සංසට්ඨරසානි। දීඝකාලානි වත්ථූනි රස්සකාලෙන සංසට්ඨානි රස්සකාලමෙව අනුවත්තන්තීති ආහ <b>“යාවකාලිකං පන…පෙ॰… තීණිපි යාමකාලිකාදීනී”</b>ති। ඉතරෙසුපි එසෙව නයො। <b>තස්මා</b>තිආදීසු තදහුපුරෙභත්තමෙව වට්ටති, න තදහුපච්ඡාභත්තං, න රත්තියං, න දුතියදිවසාදීසූති අත්ථො।
bod:කස්මාති චෙ? තදහුපටිග්ගහිතෙන යාවකාලිකෙන සංසට්ඨත්තාති। එත්ථ ච “යාවකාලිකෙන සංසට්ඨත්තා”ති එත්තකමෙව අවත්වා “තදහුපටිග්ගහිතෙනා”ති විසෙසනස්ස වුත්තත්තා පුරෙපටිග්ගහිතයාවකාලිකෙන සංසට්ඨෙ සති තදහුපුරෙභත්තම්පි න වට්ටති, අනජ්ඣොහරණීයං හොතීති විඤ්ඤායති। <b>“සම්භින්නරස”</b>න්ති ඉමිනා සචෙපි සංසට්ඨං, අසම්භින්නරසං සෙසකාලිකත්තයං අත්තනො අත්තනො කාලෙ වට්ටතීති දස්සෙති <pb M=1.204/>। <b>යාමකාලිකෙනා</b>ති එත්ථ “තදහුපටිග්ගහිතෙනා”ති තතියන්තවිසෙසනපදං අජ්ඣාහරිතබ්බං, පුබ්බවාක්යතො වා අනුවත්තෙතබ්බං। තස්ස ඵලං වුත්තනයමෙව।
bod:පොත්ථකෙසු <pb V=1.155/> පන “යාමකාලිකෙන සංසට්ඨං පන ඉතරද්වයං තදහුපටිග්ගහිත”න්ති දිස්සති, තං න සුන්දරං। යත්ථ නත්ථි, තමෙව සුන්දරං, කස්මා? දුතියන්තඤ්හි විසෙසනපදං ඉතරද්වයං විසෙසෙති। තතො තදහුපටිග්ගහිතමෙව සත්තාහකාලිකං යාවජීවිකඤ්ච යාමකාලිකෙන සංසට්ඨෙ සති යාව අරුණුග්ගමනා වට්ටති, න පුරෙපටිග්ගහිතානීති අත්ථො භවෙය්ය, සො න යුත්තො। කස්මා? සත්තාහකාලිකයාවජීවිකානං අසන්නිධිජනකත්තා, “දීඝකාලිකානි රස්සකාලිකං අනුවත්තන්තී”ති ඉමිනා ලක්ඛණෙන විරුද්ධත්තා ච, තස්මා තදහුපටිග්ගහිතං වා හොතු පුරෙපටිග්ගහිතං වා, සත්තාහකාලිකං යාවජීවිකඤ්ච තදහුපටිග්ගහිතෙන යාමකාලිකෙන සංසට්ඨත්තා යාව අරුණුග්ගමනා වට්ටතීති අත්ථො යුත්තො, එවඤ්ච උපරි වක්ඛමානෙන “සත්තාහකාලිකෙන පන තදහුපටිග්ගහිතෙන සද්ධිං සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං සත්තාහං කප්පතී”ති වචනෙන සමං භවෙය්ය।
bod:අපිච “යාමකාලිකෙන සංසට්ඨං පන ඉතරද්වයං තදහු යාව අරුණුග්ගමනා වට්ටතී”ති පුබ්බපාඨෙන භවිතබ්බං, තං ලෙඛකෙහි අඤ්ඤෙසු පාඨෙසු “තදහුපටිග්ගහිත”න්ති විජ්ජමානං දිස්වා, ඉධ තදහුපදතො පටිග්ගහිතපදං ගළිතන්ති මඤ්ඤමානෙහි පක්ඛිපිත්වා ලිඛිතං භවෙය්ය, “තදහූ”ති ඉදං පන “යාව අරුණුග්ගමනා”ති පදං විසෙසෙති, තෙන යාව තදහුඅරුණුග්ගමනා වට්ටති, න දුතියාහාදිඅරුණුග්ගමනාති අත්ථං දස්සෙති। තෙනෙව උපරිපාඨෙපි “සත්තාහකාලිකෙන පන තදහුපටිග්ගහිතෙනා”ති රස්සකාලිකත්ථපදෙන තුල්යාධිකරණං විසෙසනපදං තමෙව විසෙසෙති, න දීඝකාලිකත්ථං යාවජීවිකපදං <pb M=1.205/>, තස්මා “තදහුපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං සත්තාහං කප්පතී”ති වුත්තං।
bod:<b>ද්වීහපටිග්ගහිතෙනා</b>තිආදීසුපි “ද්වීහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං ඡාහං වට්ටති, තීහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං පඤ්චාහං වට්ටති, චතූහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං චතුරාහං වට්ටති, පඤ්චාහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං තීහං වට්ටති, ඡාහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං ද්වීහං වට්ටති, සත්තාහපටිග්ගහිතෙන සත්තාහකාලිකෙන සංසට්ඨං තදහුපටිග්ගහිතං වා පුරෙපටිග්ගහිතං වා යාවජීවිකං තදහෙව වට්ටතී”ති <pb V=1.156/> එවං සත්තාහකාලිකස්සෙව අතීතදිවසං පරිහාපෙත්වා සෙසදිවසවසෙන යොජෙතබ්බං, න යාවජීවිකස්ස। න හි යාවජීවිකස්ස හාපෙතබ්බො අතීතදිවසො නාම අත්ථි සති පච්චයෙ යාවජීවං පරිභුඤ්ජිතබ්බතො। තෙනාහ “සත්තාහකාලිකම්පි අත්තනා සද්ධිං සංසට්ඨං යාවජීවිකං අත්තනො සභාවඤ්ඤෙව උපනෙතී”ති। කෙසුචි පොත්ථකෙසු “යාමකාලිකෙන සංසට්ඨං පන ඉතරද්වයං තදහුපටිග්ගහිත”න්ති ලිඛිතං පාඨං නිස්සාය ඉමස්මිම්පි පාඨෙ “තදහුපටිග්ගහිතන්ති ඉදමෙව ඉච්ඡිතබ්බ’න්ති මඤ්ඤමානා “පුරෙපටිග්ගහිත”න්ති පාඨං පටික්ඛිපන්ති। කෙසුචි “පුරෙභත්තං පටිග්ගහිතං වා”ති ලිඛන්ති, තං සබ්බං යථාවුත්තනයං අමනසිකරොන්තා විබ්භන්තචිත්තා එවං කරොන්තීති දට්ඨබ්බං।
bod:ඉමෙසු <pb M=1.206/> චතූසු කාලිකෙසු යාවකාලිකං මජ්ඣන්හිකකාලාතික්කමෙ, යාමකාලිකං පච්ඡිමයාමාතික්කමෙ, සත්තාහකාලිකං සත්තාහාතික්කමෙ පරිභුඤ්ජන්තස්ස ආපත්තීති වුත්තං। කතරසික්ඛාපදෙන ආපත්ති හොතීති පුච්ඡායමාහ <b>“කාලයාම”</b>ඉච්චාදි। තස්සත්ථො – යාවකාලිකං කාලාතික්කමෙ පරිභුඤ්ජන්තස්ස “යො පන භික්ඛු විකාලෙ ඛාදනීයං වා භොජනීයං වා ඛාදෙය්ය වා භුඤ්ජෙය්ය වා, පාචිත්තිය”න්ති ඉමිනා විකාලෙභොජනසික්ඛාපදෙන (පාචි॰ 248) ආපත්ති හොති। යාමකාලිකං යාමාතික්කමෙ පරිභුඤ්ජන්තස්ස “යො පන භික්ඛු සන්නිධිකාරකං ඛාදනීයං වා භොජනීයං වා ඛාදෙය්ය වා භුඤ්ජෙය්ය වා, පාචිත්තිය”න්ති ඉමිනා සන්නිධිසික්ඛාපදෙන (පාචි॰ 253) ආපත්ති හොති। සත්තාහකාලිකං සත්තාහාතික්කමෙ පරිභුඤ්ජන්තස්ස “යානි ඛො පන තානි ගිලානානං භික්ඛූනං පටිසායනීයානි භෙසජ්ජානි, සෙය්යථිදං, සප්පි නවනීතං තෙලං මධු ඵාණිතං, තානි පටිග්ගහෙත්වා සත්තාහපරමං සන්නිධිකාරකං පරිභුඤ්ජිතබ්බානි, තං අතික්කාමයතො නිස්සග්ගියං පාචිත්තිය”න්ති ඉමිනා භෙසජ්ජසික්ඛාපදෙන (පාරා॰ 622) ආපත්ති හොතීති।
bod:ඉමානි චත්තාරි කාලිකානි එකතො සංසට්ඨානි සම්භින්නරසානි පුරිමපුරිමකාලිකස්ස කාලවසෙන පරිභුඤ්ජිතබ්බානීති වුත්තං। අසම්භින්නරසානි චෙ හොන්ති, කථං පරිභුඤ්ජිතබ්බානීති ආහ <b>“සචෙ පනා”</b>තිආදි। තස්සත්ථො සුවිඤ්ඤෙය්යොව।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:චතුකාලිකවිනිච්ඡයකථාලඞ්කාරො නාම
cen:අට්ඨාරසමො පරිච්ඡෙදො।
