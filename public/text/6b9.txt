cha:10:බොජ්ඣඞ්ගවිභඞ්ගො
tit:1:සුත්තන්තභාජනීයං
sub:පඨමනයවණ්ණනා
bod:466:<b>පතිට්ඨානායූහනා</b> <pb M=.171/> <pb V=.170/> ඔඝතරණසුත්තවණ්ණනායං (සං॰ නි॰ අට්ඨ॰ 1.1.1) –
ind:“කිලෙසවසෙන පතිට්ඨානං, අභිසඞ්ඛාරවසෙන ආයූහනා। තථා තණ්හාදිට්ඨීහි පතිට්ඨානං, අවසෙසකිලෙසාභිසඞ්ඛාරෙහි ආයූහනා। තණ්හාවසෙන පතිට්ඨානං, දිට්ඨිවසෙන ආයූහනා। සස්සතදිට්ඨියා පතිට්ඨානං, උච්ඡෙදදිට්ඨියා ආයූහනා। ලීනවසෙන පතිට්ඨානං, උද්ධච්චවසෙන ආයූහනා। කාමසුඛානුයොගවසෙන පතිට්ඨානං, අත්තකිලමථානුයොගවසෙන ආයූහනා। සබ්බාකුසලාභිසඞ්ඛාරවසෙන පතිට්ඨානං, සබ්බලොකියකුසලාභිසඞ්ඛාරවසෙන ආයූහනා”ති –
uni:වුත්තෙසු පකාරෙසු ඉධ අවුත්තානං වසෙන වෙදිතබ්බා।
bod:සම්මප්පවත්තෙ ධම්මෙ පටිසඤ්චික්ඛති, උපපත්තිතො ඉක්ඛති, තදාකාරො හුත්වා පවත්තතීති <b>පටිසඞ්ඛානලක්ඛණො උපෙක්ඛාසම්බොජ්ඣඞ්ගො</b>। එවඤ්ච කත්වා “පටිසඞ්ඛා සන්තිට්ඨනා ගහණෙ මජ්ඣත්තතා”ති උපෙක්ඛාකිච්චාධිමත්තතාය සඞ්ඛාරුපෙක්ඛා වුත්තා। අනුක්කමනික්ඛෙපෙ පයොජනං පුරිමස්ස පුරිමස්ස පච්ඡිමපච්ඡිමකාරණභාවො।
bod:467:බලවතී <pb V=.171/> එව සති සතිසම්බොජ්ඣඞ්ගොති කත්වා බලවභාවදීපනත්ථං පඤ්ඤා ගහිතා, න යස්ස කස්සචි සම්පධාරණසති, කුසලුප්පත්තිකාරණස්ස පන සරණං සතීති දස්සෙන්තො <b>“වත්තං වා”</b>තිආදිමාහ। <b>වත්තසීසෙ ඨත්වා</b>ති “අහො වත මෙ ධම්මං සුණෙය්යුං, සුත්වා ච ධම්මං පසීදෙය්යුං, පසන්නා ච මෙ පසන්නාකාරං කරෙය්යු”න්ති එවංචිත්තො අහුත්වා “ස්වාක්ඛාතො භගවතා ධම්මො…පෙ॰… විඤ්ඤූහි, අහො වත මෙ ධම්මං සුණෙය්යුං, සුත්වා ච ධම්මං ආජානෙය්යුං, ආජානිත්වා ච පන තථත්ථාය පටිපජ්ජෙය්යු”න්ති ධම්මසුධම්මතං පටිච්ච කාරුඤ්ඤං අනුද්දයං අනුකම්පං උපාදාය මහාකස්සපත්ථෙරෙන විය භාසිතන්ති අත්ථො। <b>විමුත්තායතනසීසෙ</b>ති “න හෙව ඛො <pb M=.172/> සත්ථා, අපිච ඛො යථාසුතං යථාපරියත්තං ධම්මං විත්ථාරෙන පරෙසං දෙසෙස්සාමී”ති එවං විමුත්තිකාරණපධානභාවෙ ඨත්වා। චිරකතවත්තාදිවසෙන තංසමුට්ඨාපකො අරූපකොට්ඨාසො වුත්තො, භාවත්ථත්තා එව වා කතභාසිත-සද්දා කිරියාභූතස්ස අරූපකොට්ඨාසස්ස වාචකාති කත්වා ආහ <b>“කායවිඤ්ඤත්තිං…පෙ॰… කොට්ඨාස”</b>න්ති।
bod:<b>බොජ්ඣඞ්ගසමුට්ඨාපකතා</b> පුරිමානං ඡන්නං අත්තනො අත්තනො අනන්තරිකස්ස, පරෙසං සබ්බෙසං වා තංතංපරියායෙන සමුට්ඨාපනවසෙන යොජෙතබ්බා। <b>කාමලොකවට්ටාමිසා</b>ති තණ්හා තදාරම්මණා ඛන්ධාති වදන්ති, පඤ්චකාමගුණිකො ච රාගො තදාරම්මණඤ්ච <b>කාමාමිසං,</b> “සස්සතො අත්තා ච ලොකො චා”තිආදිනා ලොකග්ගහණවසෙන පවත්තො සස්සතුච්ඡෙදසහගතො රාගො තදාරම්මණඤ්ච <b>ලොකාමිසං,</b> ලොකධම්මා වා, වට්ටස්සාදවසෙන උප්පන්නො සංසාරජනකො රාගො තදාරම්මණඤ්ච <b>වට්ටාමිසං</b>। මග්ගස්ස පුබ්බභාගත්තා <b>පුබ්බභාගා</b>।
cen:පඨමනයවණ්ණනා නිට්ඨිතා।
sub:දුතියනයවණ්ණනා
bod:468-469:<b>අභිඤ්ඤෙය්යා ධම්මා</b> නාම “සබ්බෙ සත්තා ආහාරට්ඨිතිකා, ද්වෙ ධාතුයො, තිස්සො ධාතුයො, චත්තාරි අරියසච්චානි, පඤ්ච විමුත්තායතනානි, ඡ අනුත්තරියානි, සත්ත නිද්දසවත්ථූනි, අට්ඨාභිභායතනානි, නවානුපුබ්බවිහාරා, දස නිජ්ජරවත්ථූනී”ති එවංපභෙදා ධම්මා <pb V=.172/>, “සබ්බං, භික්ඛවෙ, අභිඤ්ඤෙය්ය”න්ති (සං॰ නි॰ 4.46) දස්සිතා ඛන්ධාදයො ච। <b>වාන</b>න්ති විනන්ධනං භවාදීනං, ගමනං වා පියරූපසාතරූපෙසු।
bod:<b>චඞ්කමං අධිට්ඨහන්තස්ස උප්පන්නවීරියං</b> විපස්සනාසහගතන්ති වෙදිතබ්බං। <b>එත්තකෙනා</b>ති “ලොකියලොකුත්තරමිස්සකා කථිතා”ති එත්තාවතා। <b>ලොකියන්ති වදන්තො න කිලමතී</b>ති කායවිඤ්ඤත්තිසමුට්ඨාපකස්ස ලොකියත්තා අචොදනීයොති අත්ථො। <b>අලබ්භ…පෙ॰… පටික්ඛිත්තා</b>ති රූපාවචරෙ අලබ්භමානකං පීතිසම්බොජ්ඣඞ්ගං උපාදාය ලබ්භමානාපි අවිතක්කඅවිචාරා පීති පටික්ඛිත්තා, “පීතිසම්බොජ්ඣඞ්ගො”ති න වුත්තොති අත්ථො। කාමාවචරෙ <pb M=.173/> වා අලබ්භමානකං අවිතක්කඅවිචාරං පීතිං උපාදාය ලබ්භමානකාව පීතිබොජ්ඣඞ්ගභූතා පටික්ඛිත්තා, අවිතක්කඅවිචාරො පීතිසම්බොජ්ඣඞ්ගො න වුත්තොති අත්ථො।
bod:<b>අජ්ඣත්තවිමොක්ඛ</b>න්ති අජ්ඣත්තධම්මෙ අභිනිවිසිත්වා තතො වුට්ඨිතමග්ගො “අජ්ඣත්තවිමොක්ඛො”ති ඉධ වුත්තොති අධිප්පායො। <b>න වාරෙතබ්බො</b>ති විපස්සනාපාදකෙසු කසිණාදිඣානෙසු සතිආදීනං නිබ්බෙධභාගියත්තා න පටික්ඛිපිතබ්බොති අත්ථො। අනුද්ධරන්තා පන විපස්සනා විය බොධියා මග්ගස්ස ආසන්නකාරණං ඣානං න හොති, න ච තථා එකන්තිකං කාරණං, න ච විපස්සනාකිච්චස්ස විය ඣානකිච්චස්ස නිට්ඨානං මග්ගොති කත්වා න උද්ධරන්ති। තත්ථ කසිණජ්ඣානග්ගහණෙන තදායත්තානි ආරුප්පානිපි ගහිතානීති දට්ඨබ්බානි। අසුභජ්ඣානානං අවචනං අවිතක්කාවිචාරස්ස අධිප්පෙතත්තා।
cen:දුතියනයවණ්ණනා නිට්ඨිතා।
sub:තතියනයවණ්ණනා
bod:470-471:තදඞ්ගසමුච්ඡෙදනිස්සරණවිවෙකනිස්සිතතං වත්වා පටිප්පස්සද්ධිවිවෙකනිස්සිතත්තස්ස අවචනං “සතිසම්බොජ්ඣඞ්ගං භාවෙතී”තිආදිනා (සං॰ නි॰ 5.182; විභ॰ 471) ඉධ භාවෙතබ්බානං බොජ්ඣඞ්ගානං වුත්තත්තා। භාවිතබොජ්ඣඞ්ගස්ස හි සච්ඡිකාතබ්බා ඵලබොජ්ඣඞ්ගා <pb V=.173/> අභිධම්මභාජනීයෙ වුත්තාති। වොස්සග්ග-සද්දො පරිච්චාගත්ථො පක්ඛන්දනත්ථො චාති වොස්සග්ගස්ස දුවිධතා වුත්තා। <b>යථාවුත්තෙනා</b>ති තදඞ්ගසමුච්ඡෙදප්පකාරෙන තන්නින්නභාවාරම්මණකරණප්පකාරෙන ච। <b>පරිණාමෙන්තං</b> විපස්සනාක්ඛණෙ, <b>පරිණතං</b> මග්ගක්ඛණෙ।
cen:තතියනයවණ්ණනා නිට්ඨිතා।
cen:සුත්තන්තභාජනීයවණ්ණනා නිට්ඨිතා।
tit:2:අභිධම්මභාජනීයවණ්ණනා
bod:472:<b>උපෙක්ඛනවසෙනා</b>ති <pb M=.174/> සභාවනිද්දෙසතං දස්සෙති, හාපනවඩ්ඪනෙසු බ්යාපාරං අකත්වා උපපත්තිතො ඉක්ඛනවසෙනාති අත්ථො। <b>ලොකියඋපෙක්ඛනාය අධිකා උපෙක්ඛනා අජ්ඣුපෙක්ඛනා</b>ති අයමත්ථො ඉධ ලොකුත්තරා එව අධිප්පෙතාති යුත්තොති।
cen:අභිධම්මභාජනීයවණ්ණනා නිට්ඨිතා।
cen:බොජ්ඣඞ්ගවිභඞ්ගවණ්ණනා නිට්ඨිතා।
