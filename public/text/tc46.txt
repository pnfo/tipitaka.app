cha:සත්තචත්තාලීසතිම පරිච්ඡෙද
sub:පඤ්චරාජකො
gax:1:අච්චයෙ <pb M=.307/> පිතුනො රාජා, උපරාජා අහොසි සො।
gae:සමත්ථො සක්කුමිත්තානං, කාතුං නිග්ගහ සංගහෙ॥
gax:2:සෙනා නාමසි සප්පඤ්ඤා, මහෙසී තස්ස රාජිනො।
gae:ඛුද්දපුත්තා පීයා’තීව, රඤ්ඤො කල්යාණදස්සනා॥
gax:3:අදාසි යුවරාජත්තං, ජෙට්ඨපුත්තස්ස අත්තනො।
gae:ආදිපාදෙ’පරෙකාසි, රාජිනීපි ච ධීතරො॥
gax:4:දත්වා ඨානන්තරං රාජා, තෙසං තෙසං යථාරහං।
gae:ජනං සඞ්ගහවත්ථූහි, සඞ්ගහෙසි චතූහිපි॥
gax:5:අථ කෙනාපි සො ගන්ත්වා, හෙතුනා මණිහීරකං।
gae:වසන්තො කිර අස්සොසි, පච්චන්තො කුපිතො ඉති॥
gax:6:තතො සෙනාපතිඤ්චෙව, ජෙට්ඨපුත්තඤ්ච අත්තනො।
gae:ගන්ත්වා සාධෙථ තං දෙස-මීති පෙසෙසි සජ්ජුකං॥
gax:7:තෙසු තත්ථොපයාතෙසු, පිසුනා භෙදචින්තකා।
gae:වත්වා යංකිඤ්චි භින්දිංසු, තෙ උභොපි නරාධිපෙ॥
gax:8:තතො <pb M=.308/> ද්වෙ වෙරිනො හුත්වා, දෙසං ගණ්හිතුමාරභුං।
gae:රාජා සුත්වා ඛණෙනෙව, දුරතිස්ස මුපාගමි॥
gax:9:තෙ උභො තත්ථ ඝාතෙත්වා, තෙසං සබ්බං සමාදිය।
gae:හන්ත්වා තං පක්ඛියෙ සබ්බෙ, පුළත්ථිනගරං ගමි॥
gax:10:තදා රොහණදෙසම්හි, භොගාධිපතිනො සුතො।
gae:දාඨාසිවාදිපාදස්ස, මහින්දො නාම ඛත්තියො॥
gax:11:පිතුනො සො’පරිජ්ඣිත්වා, රඤ්ඤො සන්තිකමාගමා।
gae:දිස්වා රාජාපි සන්තුට්ඨො, තං සඞ්ගණ්හි යථාරහං॥
gax:12:තෙන මෙත්තිං ථිරං කාතුං, ධීතරං දෙව නාමිකං।
gae:තස්ස දත්වාන පාහෙසි, බලං රොහණමෙවසො॥
gax:13:සො ගන්ත්වා රාජසෙනාය, මද්දාපෙත්වාන රොහණං।
gae:ජම්බුදීපං පලාපෙත්වා, පිතරං රොහණං ලභි॥
gax:14:මහාවිහාරෙ කාරෙසි, සලාකග්ගං ථිරං සුභං।
gae:ඛොලක්ඛියමුනින්දස්ස, පරිහාරාය දාපයි॥
gax:15:මහානාමව්හයං ගාමං, පූජයිත්වා යථාබලං।
gae:වඩ්ඪමානදුමින්දස්ස, ජිණ්ණං ගෙහඤ්ච කාරිය॥
gax:16:රුක්ඛණත්ථාය තස්සා;දා, කොට්ඨාගාමං බහුදයං।
gae:නීලාරාමස්ස පාදාසි, කාළුස්සං නාම ගාමකං॥
gax:17:ලොහරූපස්ස පාදාසි, ආරාමස්ස ච ගාමකං।
gae:ජිණ්ණඤ්ච පටිසඞ්ඛාසි, පටිමායො ච කාරයි॥
gax:18:පාසාදෙ චෙතියො චෙව, විහාරෙ ච අනප්පකෙ।
gae:පුළත්ථිනගරෙ’කාසි, වෙජ්ජසාලං මහාදයො॥
gax:19:තථා පණ්ඩා වියඤ්චෙව, භොගගාමසමායුතං।
gae:පිට්ඨසප්පිනමන්ධානං, සාලායො ච තහිං තහිං॥
gax:20:පොත්ථකෙසු ලිඛාපෙත්වා, අට්ටෙ සම්මා විනිච්ඡිතෙ।
gae:රාජගෙහෙ ඨපාපෙසි, උක්කොටනභයෙන සො॥
gax:21:නාගවඩ්ඪනනාමස්ස, භොගගාමෙ බහූ අදා।
gae:ලෙඛෙ’පුබ්බෙ න වාරෙත්වා, පාලෙත්වා පුබ්බසාසනං॥
gax:22:පිතරා <pb M=.309/> ච මහාදානං, පුඤ්ඤමඤ්ඤම්පි වා කතං।
gae:සබ්බං තමවිනාසෙත්වා, නිච්චං සො රක්ඛි සාදරො॥
gax:23:මහෙසී ච මහාරඤ්ඤො, පුඤ්ඤානි බහුකාරයි।
gae:කණ්ටකං චෙතියං කාසි, දෙවී චෙතියපබ්බතෙ॥
gax:24:කාරෙත්වා ජයසෙනඤ්ච, පබ්බතං ගාමිකස්සදා।
gae:භික්ඛුසඞ්ඝස්ස සා ගාමං, මහුම්මාරඤ්ච තස්ස දා॥
gax:25:සිලාමෙඝව්හයං කත්වා, භික්ඛුනීනමුපස්සයං।
gae:සිලාමෙඝව්හයෙ දාසි, භික්ඛුනීනඤ්ච පච්චයෙ॥
gax:26:ගාමායෙ’සුං පුරාකීතා, විහාරො තත්ථ සාධනං।
gae:දත්වා තෙ මෙ චයිත්වාන, විහාරස්සෙව දාපයි॥
gax:27:ඡාදයිත්වා මහාරුක්ඛෙ, සබ්බෙ චෙතියපබ්බතෙ।
gae:නානාරාගෙ ධජෙ චෙව, පටාකායො ච පූජයි॥
gax:28:පුබ්බාරාමකභාගම්පි, පාසාදං පටිසඞ්ඛරි।
gae:උස්සානවිට්ඨිං දුබ්භොගං, සුභොගං තස්ස කාරයි॥
gax:29:විහාරං ගිරිභණ්ඩඤ්ච, නට්ඨං පාකතිකං කරි।
gae:භොගගාමෙ ච දාපෙසි, භික්ඛූනං තන්නිවාසිනං॥
gax:30:අම්බුය්යානම්හි ආවාසං, කත්වා දප්පුළපබ්බතං।
gae:භික්ඛූනං තිසතස්සා’දා, සම්පන්නචතුපච්චයං॥
gax:31:කාරෙත්වා නීලගල්ලඤ්ච, ආරාමං සො මනොරමං।
gae:දකවාරං බහුප්පාදං, තස්ස දාපෙසි කාරිය॥
gax:32:අරිකාරි විහාරෙ ච, පටිසඞ්ඛාසි ජිණ්ණකං।
gae:සලාකග්ගඤ්ච පාසාදං, අපුබ්බංයෙව කාරයි॥
gax:33:වාහදීපෙ සකාරෙසි, සෙනග්ගබොධිපබ්බතං।
gae:ධම්මං තීසු නිකායෙසු, වාචයිත්ථ බහුස්සුතෙ॥
gax:34:ගණ්හාපෙසි ච භික්ඛූනං, අයොපත්තෙසු ගණ්ඨිකෙ।
gae:පුඤ්ඤන්ති වුත්තං සබ්බං සො, න කිඤ්චි පරිවජ්ජයි॥
gax:35:කුලීනානමනාථානං, ඉත්ථීනං’දා පිළන්ධනං।
gae:භොජනං භොජනත්ථීනං, බහු සො දාසි රත්තියං॥
gax:36:ගුන්නං සස්සානි පාදාසි, කාකාදීනඤ්ච භත්තකං।
gae:තණ්ඩුලඤ්ච කුමාරානං, මධුඵාණිතසංයුත්තං॥
gax:37:එවං <pb M=.310/> පුඤ්ඤානි කත්වාන, නරින්දො සො සපාරිසො।
gae:භුත්වා පඤ්චසු වස්සෙසු, මෙදිනිං සම්පරිච්චජි॥
gax:38:තතො තස්ස සුතො ආසි, සීහළානං රථෙසතො।
gae:සබ්බරූපගුණොපෙතො, මහින්දො නාම ඛත්තියො॥
gax:39:සො ධම්මිකසීලාමෙඝො, ඉච්චාසි ධරණීතලෙ।
gae:ධම්මදීපො ධම්මධජො, සුද්ධධම්මපරායනො॥
gax:40:පුබ්බකෙහි නරින්දෙහි, කතං ධම්මපථානුගං।
gae:සබ්බං කාසි අහාපෙත්වා, අධම්මං තු විවජ්ජයි॥
gax:41:රාජාරතනපාසාදෙ, කාතුං සො නවකම්මකං।
gae:සබ්බකාලෙසු දාපෙසි, ගෙට්ඨුම්බදකවාරකං॥
gax:42:ජිණ්ණඤ්ච පටිසඞ්ඛාසි, පුඤ්ඤකම්මමකාසි ච।
gae:රජ්ජං කත්වාන චතූසු, වස්සෙසු නිධනං ගතො॥
gax:43:අග්ගබොධි තතො රාජා, ඡත්තං උස්සාපයි පුරෙ।
gae:කාරෙන්තො සබ්බසත්තානං, හිතං සුඛමසෙසතො॥
gax:44:ධාතුපූජං සකාරෙසි, සත්ථුසබ්බගුණාරහං।
gae:පිතාමහකතස්සා’පි, සම්බුද්ධස්ස මහාමහං॥
gax:45:උදයග්ගාදිබොධිඤ්ච, පරිවෙණං සකාරයි।
gae:නාමං ගහෙත්වා පිතුනො, අත්තනො ච නරාධිපො॥
gax:46:සභොගං පරිවෙණඤ්ච, කත්වා තං භූතනාමකං।
gae:සකාචරියකස්සා’දා, භික්ඛූනං තිසතස්ස ච॥
gax:47:රාජසාලාය දාපෙසි, චූළවාපියගාමකං।
gae:ගාමද්වයඤ්ච දාපෙසි, කාළූලමල්ලවාතකෙ॥
gax:48:පවෙසං විනිවාරෙසි, උපොසථදිනෙසු සො।
gae:මච්ඡමංසසුරාදීනං, අන්තොනගරමත්තනො॥
gax:49:භික්ඛූ වා චෙතියෙ වා සො, වන්දිත්වා නික්ඛමං තතො।
gae:වාලුකා හා විනස්සන්තු, ඉති පාදෙසු වොධයී॥
gax:50:යං යං සොවග්ගියං කම්මං, කම්මං නිස්සරණවහං।
gae:වත්ථුත්තයෙ පසන්නො සො, කම්මං තං සබ්බමාචරි॥
gax:51:මාතුපට්ඨානනිරතො, රත්තින්දිවමහොසිසො।
gae:ගන්ත්වා තස්සා උපට්ඨානං, පාතොව කිර භූපති॥
gax:52:සීසං <pb M=.311/> තෙලෙන මක්ඛෙත්වා, උබ්බට්ටෙත්වාන ජල්ලිකං।
gae:නඛෙ විසුද්ධෙ කත්වාන, නහාපෙත්වාන සාදරං॥
gax:53:අච්ඡාදෙත්වා නවං වත්ථං, සුඛසම්ඵස්සමත්තනො।
gae:වත්ථං ඡඩ්ඩිතමාදාය, පෙල්ලෙත්වා සයමෙව තං॥
gax:54:තස්ස තොයෙන සිඤ්චිත්වා, සීසං සමකුටං සකං।
gae:ගන්ධමාලාහි තං සම්මා, චෙතියං විහ පූජිය॥
gax:55:නමස්සිත්වාන තික්ඛත්තුං, කත්වා තං සො පදක්ඛිණං।
gae:දාපෙත්වා පරිසාය’ස්සා, වත්ථාදීනි යථාරුචිං॥
gax:56:සහත්ථෙනෙව භොජෙත්වා, භොජනං තං මහාරහං।
gae:භුත්ථාවසෙසං භුඤ්ජිත්වා, සමාකිරියමත්ථකෙ॥
gax:57:භොජෙත්වා පරිසං තස්සා, රාජභොජනමුත්තමං।
gae:සජ්ජෙත්වා වාසගෙහඤ්ච, සුගන්ධපරිවාසිතං॥
gax:58:සහත්ථා පඤ්ඤපෙත්වාන, සයනං තත්ථ සාධුකං।
gae:පාදෙ ධොවිය මක්ඛෙත්වා, ගන්ධතෙලෙන සණ්හකං॥
gax:59:සම්බාහෙන්තො නිසීදිත්වා, කත්වා නිද්දමුපෙතකං।
gae:කත්වා පදක්ඛිණං මඤ්චං, තික්ඛත්තුං සාධුවන්දිය॥
gax:60:ආරක්ඛකෙ නියොජෙත්වා, දාසෙකම්මකරෙපි ච।
gae:තස්සා පිට්ඨිමකත්වාන, අපක්කමෙව පිට්ඨිතො॥
gax:61:ඨත්වා අදස්සනෙ ඨානෙ, තික්ඛත්තුං පුන වන්දිය।
gae:සන්තුට්ඨො තෙන කම්මෙන, සරන්තො තං පුනප්පුනං॥
gax:62:ගෙහං යාති සජීවන්තං, එවමෙව උපට්ඨහි।
gae:එකදා දාසවාදෙන, වන්දිත්වා දාසමත්තනො॥
gax:63:තෙනත්තනො කථාපෙසි, ඛමාපෙතුං සයං වචො।
gae:අත්තානං භික්ඛුසඞ්ඝස්ස, දාපයිත්වාන මාතරා॥
gax:64:ධනමත්ථග්ඝනං ඤත්වා, භුජිස්සො ආසි බුද්ධිමා।
gae:එවං පුඤ්ඤපරො හුත්වා, කත්වා දීපස්ස සඞ්ගහං॥
gax:65:එකාදසහි වස්සෙහි, දෙවලොකමුපාගමි।
gae:තස්සානුජො දප්පුළො’ථ, රාජා හොසි තදච්චයෙ॥
gax:66:සබ්බං පුබ්බකරාජූනං, චරියං සො සමාචරි।
gae:තදා මහින්දනාමස්ස, පුත්තාරොහණසාමිනො॥
gax:67:පිතරා <pb M=.312/> නිහටා’ගඤ්ඡුං, රාජානං මාතුලං සකං।
gae:සො තෙ දිස්වා පවත්තිං තං, සුත්වා දත්වා මහාබලං॥
gax:68:පාහෙසි පිතරා යුද්ධං, කාතුං බන්ධු හිතෙ රතෙ।
gae:මහින්දොපි තථාභාවං, විදිත්වා රොහණාධිපො॥
gax:69:යුද්ධං පටිපදෙයෙව, තෙසං’කාසි මහාබලො।
gae:තෙ උභොපි පලායිංසු, දත්වා සෙනාය නායකං॥
gax:70:පුනාගන්ත්වා මහීපාලං, සෙවමානා ඉධා’වසුං।
gae:පිතාපි තෙන සන්තුට්ඨො, අඤ්ඤෙන සකබන්ධුනා॥
gax:71:යුජ්ඣන්තො මරණං ගඤ්ඡි, ඤාතිසොපි මතො කිර।
gae:තදා’දා භාගිනෙය්යස්ස, රාජා කිත්තග්ගබොධිනො॥
gax:72:සබ්බරූපගුණොපෙතං, ධිතරං දෙව නාමිකං।
gae:සො දප්පුළං ඨපෙත්වාන, සෙවත්ථං තස්ස රාජිනො॥
gax:73:සයං සෙනඞ්ගමාදාය, රොහණං සමුපාගමි।
gae:රොහණාධිපති හුත්වා, සබ්බාකාරසමප්පිතො॥
gax:74:පුත්තධීතාහි වඩ්ඪෙන්තො, වාසං තත්ථෙව කප්පයි।
gae:රාජාකාසි දුමින්දස්ස, ඝරං ජිණ්ණං නවං ථිරං॥
gax:75:සොවණ්ණඛචිතං කම්මං, මඞ්ගලෙන ච තස්ස සො।
gae:අත්තනො රාජභාවස්ස, සත්ථුපාරමිතාය ච॥
gax:76:සම්මානුච්ඡවිකං කත්වා, මහාපූජං පවත්තයි।
gae:ජිණ්ණං කාරෙසි පාසාදං, හත්ථිකුච්ඡිවිහාරකෙ॥
gax:77:වාහදීපස්ස ආරාමං, ලාවරාවඤ්ච පබ්බතං।
gae:විහාරෙ ජෙතනාමෙ ච, කත්වා සොවණ්ණයං මුනිං॥
gax:78:වඩ්ඪෙත්වා බොධිගෙහම්හි, පූජංකාසි අචින්තියං।
gae:අනුසංවච්ඡරං දීපෙ, වත්ථදානං පවත්තයි॥
gax:79:මහාපාළිඤ්ච වඩ්ඪෙසි, භත්තග්ගමවලොකයී।
gae:තුලාභාරඤ්ච දාපෙසි, ජිණ්ණඤ්ච පටිසඞ්ඛරි॥
gax:80:චාරිත්තං පුබ්බරාජූනං, පාලෙසි මනවජ්ජියං।
gae:තස්සා’සි වජිරො නාම, සෙනාපති මහාපති॥
gax:81:කච්ඡවාලං සකාරෙසි, ආරාමං පංසුකූලිනං।
gae:ථූපාරාමම්හි ථූපස්ස, ඝරං ඡාදෙසි සාධුකං॥
gax:82:ඉට්ඨකාහි <pb M=.313/> සුවණ්ණාහි, හෙමද්වාරෙ ච කාරයි।
gae:එවං සොළසවස්සානි, කත්වා රජ්ජං නරාධිපො॥
gax:83:අගමා සබ්බසත්තානං, ගන්තබ්බං දෙසමෙව සො।
gae:තස්මිං රාජිනි සම්පත්තෙ, දෙවලොකං තදා අහු॥
gax:84:අග්ගබොධිසනාමො’ථ, ආණාභෙරිං චරාපයි।
gae:පිතා තස්ස සභාතුස්ස, පුත්තං මහින්දනාමකං॥
gax:85:රජ්ජත්ථං සකපුත්තානං, ආදිපාදං න කාරයී।
gae:ආදරං සො සබන්ධූනං, කනිට්ඨානම්පි කාතවෙ॥
gax:86:අසහන්තො පලායිත්ථ, පරතීරං සමාකුලො।
gae:තෙ සමාගමනං සුත්වා, පෙසයිත්වා මහාබලං॥
gax:87:කාරෙත්වා යුද්ධමෙතෙහි, සීසං තෙසං සගණ්හයි।
gae:නිකායෙසු විචාරෙත්වා, කත්තබ්බං සබ්බමෙව සො॥
gax:88:දීපෙ’පි සකලෙ කාසි, පාපාචාරනිවාරණං।
gae:භික්ඛූ චූළවිහාරෙසු, යාගුං ගණ්හන්ති සබ්බදා॥
gax:89:මහාවිහාරෙ තං සුත්වා, රාජා නිබ්බින්නමානසො।
gae:කණ්ඨපිට්ඨිමහාගාමං තථා යාබාලගාමකං॥
gax:90:තෙලගාමං බහුදඤ්ච, දකවාරං පදාපිය।
gae:යාගුං ගහෙතුං යොජෙසි, විහාරෙසු’පි භික්ඛවො॥
gax:91:තතො පට්ඨාය තං යාගුං, සබ්බෙ ගණ්හිංසු සාදරා।
gae:දීපෙ භෙරිංච රාපෙත්වා, සන්නිපාතිය යාචකෙ॥
gax:92:සුවණ්ණං සොපදාපෙසි, යථිච්ඡං දිවසත්තයං।
gae:එවමාදිං ස කත්වාන, පුඤ්ඤවං වස්සෙහි තීහි ච॥
gax:93:වත්ථුත්තයපසාදස්ස, ඵලං පස්සිතුමත්තනො।
gae:රාජා දිබ්බෙන යානෙන, ගච්ඡන්තො විය සො මරි॥
gax:94:එවං අනිච්චා වත සබ්බදෙහිනො।
gax:සබ්බඤ්ඤූනොපෙව මුපෙති මච්චුං।
gax:පහාය තස්මා භවරාගජාතං।
gae:බුධො සුබුද්ධිවිභවෙ භවෙය්ය॥
cen:සුජනප්පසාදසංවෙගත්ථාය කතෙ මහාවංසෙ
cen:පඤ්චරාජකො නාම
cen:සත්තචත්තාලීසතිමො පරිච්ඡෙදො।
