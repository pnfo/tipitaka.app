cha:(7) 2:යමකවග්ගො
sub:1:අවිජ්ජාසුත්තාදිවණ්ණනා
bod:61-62:දුතියස්ස පඨමෙ <b>සාහාර</b>න්ති සපච්චයං। <b>විජ්ජාවිමුත්ති</b>න්ති ඵලඤාණඤ්චෙව සෙසසම්පයුත්තධම්මෙ ච। <b>බොජ්ඣඞ්ගා</b>ති මග්ගබොජ්ඣඞ්ගා। දුතියෙ <b>භවතණ්හායා</b>ති භවපත්ථනාය। එවං ද්වීසුපි සුත්තෙසු වට්ටමෙව කථිතං, වට්ටඤ්චෙත්ථ පඨමෙ සුත්තෙ අවිජ්ජාමූලකං වට්ටං කථිතං, දුතියෙ තණ්හාමූලකං।
sub:3-4:නිට්ඨඞ්ගතසුත්තාදිවණ්ණනා
bod:63-64:තතියෙ <pb V=3.315/> <pb P=5.44/> <b>නිට්ඨං ගතා</b>ති නිබ්බෙමතිකා। <b>ඉධ නිට්ඨා</b>ති ඉමස්මිංයෙව ලොකෙ පරිනිබ්බානං। <b>ඉධ විහායා</b>ති ඉමං ලොකං විජහිත්වා සුද්ධාවාසබ්රහ්මලොකං। චතුත්ථෙ <b>අවෙච්චප්පසන්නා</b>ති අචලප්පසාදෙන සම්පන්නා। <b>සොතාපන්නා</b>ති අරියමග්ගසොතං ආපන්නා।
sub:5-7:පඨමසුඛසුත්තාදිවණ්ණනා
bod:65-67:පඤ්චමෙ <pb M=3.318/> වට්ටමූලකං සුඛදුක්ඛං පුච්ඡිතං, ඡට්ඨෙ සාසනමූලකං। සත්තමෙ <b>නළකපාන</b>න්ති අතීතෙ බොධිසත්තස්ස ඔවාදෙ ඨත්වා වානරයූථෙන නළෙහි උදකස්ස පීතට්ඨානෙ මාපිතත්තා එවංලද්ධනාමො නිගමො। <b>තුණ්හීභූතං තුණ්හීභූත</b>න්ති යං යං දිසං අනුවිලොකෙති, තත්ථ තත්ථ තුණ්හීභූතමෙව। <b>අනුවිලොකෙත්වා</b>ති තතො තතො විලොකෙත්වා। <b>පිට්ඨි මෙ ආගිලායතී</b>ති කස්මා ආගිලායති? භගවතො හි ඡ වස්සානි මහාපධානං පදහන්තස්ස මහන්තං කායදුක්ඛං අහොසි, අථස්ස අපරභාගෙ මහල්ලකකාලෙ පිට්ඨිවාතො උප්පජ්ජි। උපාදින්නකසරීරස්ස ඨානනිසජ්ජාදීහි අප්පමත්තකෙන ආබාධෙන න සක්කා කෙනචි භවිතුං। තං ගහෙත්වාපි ථෙරස්ස ඔකාසකරණත්ථං එවමාහ। <b>සඞ්ඝාටිං පඤ්ඤාපෙත්වා</b> එකමන්තෙ පතිරූපට්ඨානෙ පඤ්ඤත්තස්ස කප්පියමඤ්චස්ස උපරි අත්ථරිත්වා।
sub:9-10:කථාවත්ථුසුත්තද්වයවණ්ණනා
bod:69-70:නවමෙ <b>තිරච්ඡානකථ</b>න්ති අනිය්යානිකත්තා සග්ගමොක්ඛමග්ගානං තිරච්ඡානභූතං කථං। තත්ථ රාජානං ආරබ්භ “මහාසම්මතො මන්ධාතා ධම්මාසොකො <pb P=5.45/> එවංමහානුභාවො”තිආදිනා නයෙන පවත්තකථා <b>රාජකථා</b>। එස නයො <b>චොරකථා</b>දීසු। තෙසු “අසුකො රාජා අභිරූපො දස්සනීයො”තිආදිනා ගෙහසිතකථාව තිරච්ඡානකථා හොති, “සොපි නාම එවංමහානුභාවො ඛයං ගතො”ති එවං පවත්තා පන කම්මට්ඨානභාවෙ තිට්ඨති। චොරෙසුපි “මූලදෙවො එවංමහානුභාවො, මෙඝදෙවො එවංමහානුභාවො”ති තෙසං කම්මං පටිච්ච “අහො සූරා”ති ගෙහසිතකථාව <b>තිරච්ඡානකථා</b>। යුද්ධෙසුපි භාරතයුද්ධාදීසු “අසුකෙන අසුකො එවං මාරිතො එවං විද්ධො”ති කම්මස්සාදවසෙනෙව කථා තිරච්ඡානකථා, “තෙපි නාම ඛයං ගතා”ති එවං පවත්තා පන සබ්බත්ථ කම්මට්ඨානමෙව <pb V=3.316/> හොති। අපිච අන්නාදීසු “එවං වණ්ණවන්තං රසවන්තං ඵස්සසම්පන්නං ඛාදිම්හ භුඤ්ජිම්හ පිවිම්හ පරිභුඤ්ජිම්හා”ති කාමරසස්සාදවසෙන කථෙතුං න වට්ටති, සාත්ථකං පන කත්වා “පුබ්බෙ එවං වණ්ණාදිසම්පන්නං අන්නං පානං වත්ථං යානං මාලං ගන්ධං සීලවන්තානං අදම්හ, චෙතියං පූජිම්හා”ති කථෙතුං වට්ටති।
bod:<b>ඤාතිකථා</b>දීසුපි “අම්හාකං ඤාතකා සූරා සමත්ථා”ති වා “පුබ්බෙ මයං එවං විචිත්රෙහි යානෙහි විචරිම්හා”ති වා අස්සාදවසෙන වත්තුං න වට්ටති <pb M=3.319/>, සාත්ථකං පන කත්වා “තෙපි නො ඤාතකා ඛයං ගතා”ති වා “පුබ්බෙ මයං එවරූපා උපාහනා සඞ්ඝස්ස අදම්හා”ති වා කථෙතබ්බං। <b>ගාමකථා</b>පි සුනිවිට්ඨදුන්නිවිට්ඨසුභික්ඛදුබ්භික්ඛාදිවසෙන <pb P=5.46/> වා “අසුකගාමවාසිනො සූරා සමත්ථා”ති වා එවං අස්සාදවසෙනෙව න වට්ටති, සාත්ථකං පන කත්වා “සද්ධා පසන්නා”ති වා “ඛයවයං ගතා”ති වා වත්තුං වට්ටති। <b>නිගමනගරජනපදකථාසු</b>පි එසෙව නයො।
bod:<b>ඉත්ථිකථා</b>පි වණ්ණසණ්ඨානාදීනි පටිච්ච අස්සාදවසෙන න වට්ටති, “සද්ධා පසන්නා ඛයං ගතා”ති එවමෙව වට්ටති। <b>සූරකථාපි</b> “නන්දිමිත්තො නාම යොධො සූරො අහොසී”ති අස්සාදවසෙනෙව න වට්ටති, “සද්ධො අහොසි ඛයං ගතො”ති එවමෙව වට්ටති। <b>සුරාකථ</b>න්ති පාළියං පන අනෙකවිධං මජ්ජකථං අස්සාදවසෙන කථෙතුං න වට්ටති, ආදීනවවසෙනෙව වත්තුං වට්ටති। <b>විසිඛාකථාපි</b> “අසුකවිසිඛා සුනිවිට්ඨා දුන්නිවිට්ඨා සූරා සමත්ථා”ති අස්සාදවසෙනෙව න වට්ටති, “සද්ධා පසන්නා ඛයං ගතා”ති වට්ටති। <b>කුම්භට්ඨානකථා</b> නාම කූටට්ඨානකථා උදකතිත්ථකථා වුච්චති (දී॰ නි॰ අට්ඨ॰ 1.17; ම॰ නි॰ අට්ඨ॰ 2.223; සං॰ නි॰ අට්ඨ॰ 3.5.1080)। කුම්භදාසිකථා වා। සාපි “පාසාදිකා නච්චිතුං ගායිතුං ඡෙකා”ති අස්සාදවසෙන න වට්ටති, “සද්ධා පසන්නා”තිආදිනා නයෙනෙව වට්ටති।
bod:<b>පුබ්බපෙතකථා</b> නාම අතීතඤාතිකථා। තත්ථ වත්තමානඤාතිකථාසදිසොව විනිච්ඡයො। <b>නානත්තකථා</b> නාම පුරිමපච්ඡිමකථාවිමුත්තා අවසෙසා නානාසභාවා තිරච්ඡානකථා। <b>ලොකක්ඛායිකා</b> නාම “අයං ලොකො කෙන නිම්මිතො? අසුකෙන නාම <pb P=5.47/> නිම්මිතො। කාකො සෙතො අට්ඨීනං සෙතත්තා, බලාකා රත්තා ලොහිතස්ස රත්තත්තා”තිඑවමාදිකා ලොකායතවිතණ්ඩසල්ලාපකථා। <b>සමුද්දක්ඛායිකා</b> නාම කස්මා සමුද්දො සාගරොති। සාගරදෙවෙන ඛතත්තා <pb V=3.317/> සාගරො, ඛතො මෙති හත්ථමුද්දාය නිවෙදිතත්තා සමුද්දොතිඑවමාදිකා නිරත්ථකා සමුද්දක්ඛායනකථා। <b>භවො</b>ති වුද්ධි, <b>අභවො</b>ති හානි। ඉති භවො ඉති අභවොති යං වා තං වා නිරත්ථකකාරණං වත්වා පවත්තිතකථා <b>ඉතිභවාභවකථා</b> නාම।
bod:<b>තෙජසා තෙජ</b>න්ති අත්තනො තෙජසා තෙසං තෙජං। <b>පරියාදියෙය්යාථා</b>ති ඛෙපෙත්වා ගහෙත්වා අභිභවෙය්යාථ। තත්රිදං වත්ථු – එකො පිණ්ඩපාතිකො <pb M=3.320/> මහාථෙරං පුච්ඡි – “භන්තෙ, තෙජසා තෙජං පරියාදියමානා භික්ඛූ කිං කරොන්තී”ති। ථෙරො ආහ – ආවුසො, කිඤ්චිදෙව ආතපෙ ඨපෙත්වා යථා ඡායා හෙට්ඨා න ඔතරති, උද්ධංයෙව ගච්ඡති තථා කරොන්ති। දසමෙ <b>පාසංසානි ඨානානී</b>ති පසංසාවහානි කාරණානි। සෙසං සබ්බත්ථ උත්තානත්ථමෙවාති।
cen:යමකවග්ගො දුතියො।
