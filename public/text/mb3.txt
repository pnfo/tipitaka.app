cha:4:අනමතග්ගසංයුත්තං
tit:1:පඨමවග්ගො
sub:1:තිණකට්ඨසුත්තවණ්ණනා
bod:124:උපසග්ගො <pb V=2.131/> <pb M=2.150/> සමාසවිසයෙ සසාධනං කිරියං දස්සෙතීති වුත්තං <b>“ඤාණෙන අනුගන්ත්වාපී”</b>ති। <b>වස්සසතං වස්සසහස්ස</b>න්ති නිදස්සනමත්තමෙතං, තතො භිය්යොපි අනුගන්ත්වා අනමතග්ගො එව සංසාරො। <b>අග්ග</b>-සද්දො ඉධ මරියාදවචනො, අනුද්දෙසිකඤ්චෙතං වචනන්ති ආහ <b>“අපරිච්ඡින්නපුබ්බාපරකොටිකො”</b>ති। අඤ්ඤථා අන්තිමභවිකපරිච්ඡින්නකතවිමුත්තිපරිපාචනීයධම්මාදීනං වසෙන අපරිච්ඡින්නපුබ්බාපරකොටි න සක්කා වත්තුං। සංසරණං <b>සංසාරො। පච්ඡිමාපි න පඤ්ඤායති</b> අන්ධබාලානං වසෙනාති අධිප්පායො। තෙනාහ භගවා “දීඝො බාලාන සංසාරො”ති (ධ॰ ප॰ 60)। <b>වෙමජ්ඣෙයෙව පන සත්තා සංසරන්ති</b> පුබ්බාපරකොටීනං අලබ්භනීයත්තා। <b>අත්ථො පරිත්තො හොති</b> යථාභූතාවබොධාභාවතො। <b>බුද්ධසමයෙ</b>ති සාසනෙති අත්ථො। <b>අත්ථො මහා</b> යථාභූතාවබොධිසම්භවතො, අත්ථස්ස විපුලතාය තංසදිසා උපමා නත්ථීති පරිත්තංයෙව උපමං ආහරන්තීති අධිප්පායො। ඉදානි වුත්තමෙවත්ථං <b>“පාළියං හී”</b>තිආදිනා සමත්ථෙති। <b>මාතු මාතරො</b>ති මාතු මාතාමහියො। <b>තස්සෙවා</b>ති දුක්ඛස්සෙව। <b>තිබ්බ</b>න්ති දුක්ඛපරියායොති।
cen:තිණකට්ඨසුත්තවණ්ණනා නිට්ඨිතා।
sub:2:පථවීසුත්තවණ්ණනා
bod:125:<b>මහාපථවි</b>න්ති අවිසෙසෙන අනවසෙසපරියාදායිනීති ආහ <b>“චක්කවාළපරියන්ත”</b>න්ති। පරිකප්පවචනඤ්චෙතං।
cen:පථවීසුත්තවණ්ණනා නිට්ඨිතා।
sub:3:අස්සුසුත්තවණ්ණනා
bod:126:කන්දනං <pb V=2.132/> <pb M=2.151/> සසද්දං, රොදනං පන කෙවලමෙවාති ආහ <b>“කන්දන්තානන්ති සසද්දං රුදමානාන”</b>න්ති। <b>පවත්ත</b>න්ති සන්දනවසෙන පවත්තං। “සිනෙරුරස්මීහි පරිච්ඡින්නෙසූ”ති සඞ්ඛෙපෙන වුත්තමත්ථං විවරන්තො <b>“සිනෙරුස්සා”</b>තිආදිමාහ। <b>මණිමය</b>න්ති ඉන්දනීලමණිමයං। සිනෙරුස්ස පුබ්බදක්ඛිණකොණසමපදෙසා “පුබ්බදක්ඛිණපස්සා”ති අධිප්පෙතා। තෙහි නික්ඛන්තරජතරස්මියො ඉන්දනීලරස්මියො ච <b>එකතො හුත්වා। තාසං රස්මීනං අන්තරෙසූ</b>ති තාසං චතූහි කොණෙහි නික්ඛන්තරස්මීනං චතූසු අන්තරෙසු। <b>චත්තාරො</b>ති දක්ඛිණාදිභෙදා චත්තාරො මහාසමුද්දා හොන්ති। <b>විඅසන</b>න්ති විසෙසෙන ඛෙපනං। කිං පන තන්ති ආහ <b>“විනාසොති අත්ථො”</b>ති।
cen:අස්සුසුත්තවණ්ණනා නිට්ඨිතා।
sub:4:ඛීරසුත්තවණ්ණනා
bod:127:<b>මාතුථඤ්ඤ</b>න්ති පීතං මාතුයා ථනතො නිබ්බත්තඛීරං බහුතරන්ති වෙදිතබ්බං।
cen:ඛීරසුත්තවණ්ණනා නිට්ඨිතා।
sub:5:පබ්බතසුත්තවණ්ණනා
bod:128:“අනමතග්ගස්ස සංසාරස්ස දීඝතමත්තා න සුකරං නසුකර”න්ති අට්ඨකථාපාඨො। <b>කථං නච්ඡින්දතී</b>ති කථං න පරියොසාපෙති, කායචිපි ගහණතායාති අධිප්පායො। <b>තයො කප්පාසංසූ</b>ති තයො එකකප්පාසංසූ। යෙහි නං ඵුට්ඨං, තතොපි සුඛුමතරං <b>සාසපමත්තං</b> ඛීයෙය්ය පබ්බතං සබ්බභාගෙහි අතිචිරවෙලං පරිමජ්ජන්තෙ।
cen:පබ්බතසුත්තවණ්ණනා නිට්ඨිතා।
sub:6:සාසපසුත්තවණ්ණනා
bod:129:<b>නගර</b>න්ති <pb M=2.152/> නගරසඞ්ඛෙපෙන පාකාරෙන පරික්ඛිත්තතං සන්ධාය වුත්තං। අන්තො පන සබ්බසො විචිත්තසාසපෙහි එව පුණ්ණං, එවං චුණ්ණිකාබද්ධං। තෙනාහ <b>“න පන…පෙ॰… දට්ඨබ්බ”</b>න්ති।
cen:සාසපසුත්තවණ්ණනා නිට්ඨිතා।
sub:7:සාවකසුත්තවණ්ණනා
bod:130:<b>තස්ස</b> <pb V=2.133/> <b>ඨිතට්ඨානතො</b>ති භික්ඛුනො අනුස්සරිත්වා ඨිතට්ඨානතො, තෙන අනුස්සරිතස්ස සතසහස්සකප්පස්ස අනන්තරකප්පතො පට්ඨායාති අත්ථො। <b>එව</b>න්ති වුත්තප්පකාරෙන। <b>චත්තාරොපි</b> භික්ඛූ අභිඤ්ඤාලාභිනො। <b>චත්තාරි කප්පසතසහස්සානි</b> දිවසෙ දිවසෙ <b>අනුස්සරෙය්යු</b>න්ති පරිකප්පනවසෙන වදන්ති।
cen:සාවකසුත්තවණ්ණනා නිට්ඨිතා।
sub:8:ගඞ්ගාසුත්තවණ්ණනා
bod:131:<b>එතස්මිං අන්තරෙ</b>ති එතස්මිං පභවසමුද්දපදෙසපරිච්ඡින්නෙ ආයාමතො පඤ්චයොජනසතිකෙ අතිරෙකයොජනසතිකෙ වා ඨානෙ।
cen:ගඞ්ගාසුත්තවණ්ණනා නිට්ඨිතා।
sub:9:දණ්ඩසුත්තවණ්ණනා
bod:132:නවමෙ <b>ඛිත්තො</b>ති පුනප්පුනං ඛිත්තො। එකවාරඤ්හි ඛිත්තො මූලාදීසු එකෙනෙව නිපතෙය්ය। තථා සති අධිප්පෙතො පාතස්ස අනියමො න නිදස්සිතො සියා। තත්ථ ච ධම්මං සුණන්තා භික්ඛූ මනුස්සලොකෙ, තෙ සන්ධාය <b>“අස්මා ලොකා”</b>ති ආහ, තදඤ්ඤං සන්ධාය <b>“පරලොක”</b>න්ති। තස්ස තස්ස වා පුග්ගලස්ස යථාධිප්පෙතො අයං ලොකො, තදඤ්ඤො පරලොකො।
cen:දණ්ඩසුත්තවණ්ණනා නිට්ඨිතා।
sub:10:පුග්ගලසුත්තවණ්ණනා
bod:133:<b>සමට්ඨිකාලො</b>ති <pb M=2.153/> සමෙන ආකාරෙන ලද්ධබ්බඅට්ඨිකාලො। <b>ගිරිපරික්ඛෙපෙ</b>ති පඤ්චහි ගිරීහි පරික්ඛිත්තත්තා “ගිරිපරික්ඛෙපො”ති ලද්ධනාමෙ රාජගහෙ।
cen:පුග්ගලසුත්තවණ්ණනා නිට්ඨිතා।
cen:පඨමවග්ගවණ්ණනා නිට්ඨිතා।
tit:2:දුතියවග්ගො
sub:1:දුග්ගතසුත්තවණ්ණනා
bod:134:<b>දුග්ගත</b>න්ති <pb V=2.134/> කිච්ඡජීවිකත්තා සබ්බථා දුක්ඛං ගතං උපගතං। තථාභූතො පන දලිද්දො වරාකො නාම හොතීති වුත්තං <b>“දලිද්දං කපණ”</b>න්ති। <b>හත්ථපාදෙහී</b>ති නිදස්සනමත්තං, අඤ්ඤෙහිපි සරීරාවයවෙහි දුස්සණ්ඨානෙහි උපෙතො දුරුපෙතො එවාති।
cen:දුග්ගතසුත්තවණ්ණනා නිට්ඨිතා।
sub:2:සුඛිතසුත්තවණ්ණනා
bod:135:<b>සුඛිත</b>න්ති සඤ්ජාතසුඛං। තෙනාහ <b>“සුඛසමප්පිත”</b>න්තිආදි। <b>සුසජ්ජිත</b>න්ති සුඛුමුපකරණෙහි සබ්බථා සජ්ජිතං।
cen:සුඛිතසුත්තවණ්ණනා නිට්ඨිතා।
sub:3:තිංසමත්තසුත්තවණ්ණනා
bod:136:<b>ධුතඞ්ගසමාදානවසෙන,</b> න අරඤ්ඤවාසාදිමත්තෙන। <b>සසංයොජනා</b> සබ්බසො සංයොජනානං අප්පහීනත්තා, න පුථුජ්ජනභාවතො। <b>එකෙකවණ්ණකාලොව ගහෙතබ්බො</b>ති එතෙන මහිංසාදීනං රස්සදීඝපිඞ්ගලාදීසු එකෙකානෙව ගහෙත්වා දස්සෙති।
cen:තිංසමත්තසුත්තවණ්ණනා නිට්ඨිතා।
sub:4-9:මාතුසුත්තාදිවණ්ණනා
bod:137-142:<b>ලිඞ්ගනියමෙන</b> <pb M=2.154/> <b>චෙව චක්කවාළනියමෙන චා</b>ති “පුරිසානඤ්හි මාතුගාමකාලො, මාතුගාමානඤ්ච පුරිසකාලො”ති යථා සත්තසන්තානෙ ලිඞ්ගනියමො නත්ථි, එවං කදාචි ඉමස්මිං චක්කවාළෙ නිබ්බත්තන්ති, කදාචි අඤ්ඤතරස්මින්ති චක්කවාළනියමොපි නත්ථි। එවමෙව ඨිතෙ
uni:චක්කවාළෙ <pb V=2.135/> මාතුගාමකාලෙ නමාතාභූතපුබ්බො නත්ථීතිආදිනා ලිඞ්ගනියමෙන චක්කවාළනියමො ච වෙදිතබ්බො। තෙනාහ <b>“තෙසූ”</b>තිආදි।
cen:මාතුසුත්තාදිවණ්ණනා නිට්ඨිතා।
sub:10:වෙපුල්ලපබ්බතසුත්තවණ්ණනා
bod:143:<b>එකං අපදානං ආහරිත්වා දස්සෙති</b> “එවං සංවෙගං ජනෙත්වා භික්ඛූ විසෙසං පාපෙස්සාමී”ති। <b>චතූහෙන ආරොහන්ති</b> චතුයොජනුබ්බෙධත්තා। <b>ද්වින්නං බුද්ධාන</b>න්ති කකුසන්ධස්ස කොණාගමනස්ස චාති ඉමෙසං ද්වින්නං බුද්ධානං। “තිවරා රොහිතස්සා සුප්පියා”ති මනුස්සානං තස්මිං තස්මිං කාලෙ සමඤ්ඤා තත්ථ දෙසනාමවසෙන ජාතාති වෙදිතබ්බා, යථා එතරහි මාගධාති।
bod:<b>පුන වස්සසත</b>න්ති පඨමවස්සසතතො උපරිවස්සසතං ජීවනකො නාම මනුස්සො නත්ථි। <b>පරිහීනසදිසං කතං</b> දෙසනාය। <b>වඩ්ඪිත්වා</b>ති දසවස්සායුකභාවතො පට්ඨාය යාව අසඞ්ඛ්යෙය්යායුකභාවා වඩ්ඪිත්වා। “පරිහීන”න්ති වත්වා තං පරිහීනභාවං දස්සෙන්තො <b>“කථ”</b>න්තිආදිමාහ। <b>යං ආයුප්පමාණෙසූ</b>ති යත්තකං ආයුප්පමාණෙසූති।
cen:වෙපුල්ලපබ්බතසුත්තවණ්ණනා නිට්ඨිතා।
cen:දුතියවග්ගවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:අනමතග්ගසංයුත්තවණ්ණනාය ලීනත්ථප්පකාසනා සමත්තා।
