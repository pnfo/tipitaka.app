cha:8:පච්චයපරිච්ඡෙදවණ්ණනා
bod:1:ඉදානි <pb M=.234/> යථාවුත්තනාමරූපධම්මානං පටිච්චසමුප්පාදපට්ඨානනයවසෙන පච්චයෙ දස්සෙතුං <b>“යෙස”</b>න්ත්යාදි ආරද්ධං। <b>යෙසං</b> පච්චයෙහි සඞ්ඛතත්තා <b>සඞ්ඛතානං</b> පච්චයුප්පන්නධම්මානං <b>යෙ</b> පච්චයධම්මා <b>යථා</b> යෙනාකාරෙන <b>පච්චයා</b> ඨිතියා, උප්පත්තියා ච උපකාරකා, <b>තං විභාගං</b> තෙසං පච්චයුප්පන්නානං, තෙසං <pb V=.206/> පච්චයානං, තස්ස ච පච්චයාකාරස්ස පභෙදං <b>ඉහ</b> ඉමස්මිං සමුච්චයසඞ්ගහානන්තරෙ ඨානෙ <b>යථාරහං</b> තංතංපච්චයුප්පන්නධම්මෙ සති තංතංපච්චයානං තංතංපච්චයභාවාකාරානුරූපං ඉදානි පවක්ඛාමීති යොජනා।
bod:2:තත්ථ පච්චයසාමග්ගිං පටිච්ච සමං ගන්ත්වා ඵලානං උප්පාදො එතස්මාති <b>පටිච්චසමුප්පාදො,</b> පච්චයාකාරො। නානප්පකාරානි ඨානානි පච්චයා එත්ථාත්යාදිනා පට්ඨානං, අනන්තනයසමන්තපට්ඨානමහාපකරණං, තත්ථ දෙසිතනයො <b>පට්ඨානනයො</b>।
bod:3:<b>තත්ථා</b>ති තෙසු ද්වීසු නයෙසු। තස්ස පච්චයධම්මස්ස භාවෙන භවනසීලස්ස භාවො තබ්භාවභාවීභාවො, සොයෙව ආකාරමත්තං, තෙන උපලක්ඛිතො <b>තබ්භාවභාවීභාවාකාරමත්තොපලක්ඛිතො</b>। එතෙනෙව තදභාවාභාවාකාරමත්තොපලක්ඛිතතාපි අත්ථතො දස්සිතා හොති। අන්වයබ්යතිරෙකවසෙන හි පච්චයලක්ඛණං දස්සෙතබ්බං। තෙනාහ භගවා – “ඉමස්මිං සති ඉදං හොති, ඉමස්සුප්පාදා ඉදමුප්පජ්ජති। ඉමස්මිං අසති ඉදං න හොති, ඉමස්ස නිරොධා ඉදං නිරුජ්ඣතී”ති (ම॰ නි॰ 1.404, 406; සං॰ නි॰ 2.21; උදා॰ 1, 2)। පටිච්ච ඵලං එති එතස්මාති පච්චයො। තිට්ඨති ඵලං එත්ථ තදායත්තවුත්තිතායාති ඨිති, ආහච්ච විසෙසෙත්වා පවත්තා පච්චයසඞ්ඛාතා ඨිති <b>ආහච්චපච්චයට්ඨිති</b>। පටිච්චසමුප්පාදනයො හි තබ්භාවභාවීභාවාකාරමත්තං උපාදාය පවත්තත්තා හෙතාදිපච්චයනියමවිසෙසං අනපෙක්ඛිත්වා <pb M=.235/> අවිසෙසතොව පවත්තති, අයං පන හෙතාදිතංතංපච්චයානං තස්ස තස්ස ධම්මන්තරස්ස තංතංපච්චයභාවසාමත්ථියාකාරවිසෙසං උපාදාය විසෙසෙත්වා පවත්තොති ආහච්චපච්චයට්ඨිතිමාරබ්භ පවුච්චතීති। කෙචි පන “ආහච්ච කණ්ඨතාලුආදීසු පහරිත්වා වුත්තා ඨිති <b>ආහච්චපච්චයට්ඨිතී”</b>ති වණ්ණෙන්ති। තං පන සවනමත්තෙනෙව තෙසං අවහසිතබ්බවචනතං පකාසෙති। න හි පටිච්චසමුප්පාදනයො, අඤ්ඤො වා කොචි නයො කණ්ඨතාලුආදීසු අනාහච්ච දෙසෙතුං සක්කාති। <b>වොමිස්සෙත්වා</b>ති පට්ඨානනයම්පි පටිච්චසමුප්පාදෙයෙව පක්ඛිපිත්වා තබ්භාවභාවීභාවෙන හෙතාදිපච්චයවසෙන ච මිස්සෙත්වා <b>ආචරියා</b> සඞ්ගහකාරාදයො <b>පපඤ්චෙන්ති</b> විත්ථාරෙන්ති, මයං පන විසුං විසුංයෙව දස්සයිස්සාමාත්යධිප්පායො।
sub:පටිච්චසමුප්පාදනයවණ්ණනා
bod:4:න <pb V=.207/> විජානාතීති අවිජ්ජා, අවින්දියං වා කායදුච්චරිතාදිං වින්දති පටිලභති, වින්දියං වා කායසුචරිතාදිං න වින්දති, වෙදිතබ්බං වා චතුසච්චාදිකං න විදිතං කරොති, අවිජ්ජමානෙ වා ජවාපෙති, විජ්ජමානෙ වා න ජවාපෙතීති අවිජ්ජා, චතූසු අරියසච්චෙසු පුබ්බන්තාදීසු චතූසු අඤ්ඤාණස්සෙතං නාමං। අවිජ්ජා එව පච්චයො <b>අවිජ්ජාපච්චයො</b>। තතො අවිජ්ජාපච්චයා සඞ්ඛතමභිසඞ්ඛරොන්තීති <b>සඞ්ඛාරා,</b> කුසලාකුසලකම්මානි। තෙ තිවිධා පුඤ්ඤාභිසඞ්ඛාරො අපුඤ්ඤාභිසඞ්ඛාරො ආනෙඤ්ජාභිසඞ්ඛාරොති। තත්ථකාමරූපාවචරා තෙරස කුසලචෙතනා පුඤ්ඤාභිසඞ්ඛාරො, ද්වාදස අකුසලචෙතනා අපුඤ්ඤාභිසඞ්ඛාරො, චතස්සො ආරුප්පචෙතනා ආනෙඤ්ජාභිසඞ්ඛාරොති එවමෙතා එකූනතිංස චෙතනා සඞ්ඛාරා නාම। පටිසන්ධිවසෙන එකූනවීසතිවිධං, පවත්තිවසෙන ද්වත්තිංසවිධං විපාකචිත්තං <b>විඤ්ඤාණං</b> නාම। නාමඤ්ච රූපඤ්ච <b>නාමරූපං</b>। තත්ථ නාමං ඉධ වෙදනාදික්ඛන්ධත්තයං, රූපං පන භූතුපාදායභෙදතො දුවිධං <pb M=.236/> කම්මසමුට්ඨානරූපං, තදුභයම්පි ඉධ පටිසන්ධිවිඤ්ඤාණසහගතන්ති දට්ඨබ්බං। <b>නාමරූපපච්චයා</b>ති එත්ථ නාමඤ්ච රූපඤ්ච නාමරූපඤ්ච නාමරූපන්ති සරූපෙකසෙසො වෙදිතබ්බො। චක්ඛාදීනි ඡ අජ්ඣත්තිකායතනානි, කෙසඤ්චි මතෙන රූපාදීනි ඡ බාහිරායතනානිපි වා ආයතනං නාම। ඡ ආයතනානි ච ඡට්ඨායතනඤ්ච <b>සළායතනං</b>। චක්ඛුසම්ඵස්සාදිවසෙන ඡද්වාරිකො ඵස්සො <b>ඵස්සො</b> නාම। සුඛදුක්ඛුපෙක්ඛාවසෙන තිවිධා <b>වෙදනා</b>।
bod:කාමතණ්හා භවතණ්හා විභවතණ්හාති තිවිධා <b>තණ්හා</b>। ඡළාරම්මණාදිවසෙන පන අට්ඨසතප්පභෙදා හොන්ති කාමුපාදානාදිවසෙන චත්තාරි උපාදානානි। එත්ථ ච දුබ්බලා තණ්හා තණ්හා නාම, බලවතී උපාදානං। අසම්පත්තවිසයපත්ථනා වා තණ්හා තමසි චොරානං හත්ථප්පසාරණං විය, සම්පත්තවිසයග්ගහණං උපාදානං චොරානං හත්ථප්පත්තස්ස ගහණං විය। අප්පිච්ඡතාපටිපක්ඛා තණ්හා, සන්තොසප්පටිපක්ඛං උපාදානං। පරියෙසනදුක්ඛමූලං තණ්හා, ආරක්ඛදුක්ඛමූලං උපාදානන්ති අයමෙතෙසං විසෙසො। කම්මභවො උපපත්තිභවොති දුවිධො <b>භවො</b>। තත්ථ පඨමො භවති එතස්මා ඵලන්ති භවො, සො කාමාවචරකුසලාකුසලාදිවසෙන එකූනතිංසවිධො। දුතියො පන භවතීති භවො, සො කාමභවාදිවසෙන නවවිධො। <b>උපාදානපච්චයා භවො</b>ති චෙත්ථ උපපත්තිභවොපි අධිප්පෙතො। <b>භවපච්චයා ජාතී</b>ති කම්මභවොව। සො හි ජාතියා පච්චයො හොති, න ඉතරො। සො හි පඨමාභිනිබ්බත්තක්ඛන්ධසභාවො ජාතියෙව, න ච <pb V=.208/> තදෙව තස්ස කාරණං යුත්තං। තෙසං තෙසං සත්තානං තංතංගතිආදීසු අත්තභාවපටිලාභො <b>ජාති</b>। තථානිබ්බත්තස්ස ච අත්තභාවස්ස පුරාණභාවො <b>ජරා</b>। එතස්සෙව එකභවපරිච්ඡින්නස්ස පරියොසානං <b>මරණං</b>। ඤාතිබ්යසනාදීහි ඵුට්ඨස්ස චිත්තසන්තාපො <b>සොකො</b>। තස්සෙව වචීපලාපො <b>පරිදෙවො</b>। කායිකදුක්ඛවෙදනා <pb M=.237/> <b>දුක්ඛං</b>। මානසිකදුක්ඛවෙදනා <b>දොමනස්සං</b>। ඤාතිබ්යසනාදීහි ඵුට්ඨස්ස අධිමත්තචෙතොදුක්ඛප්පභාවිතො භුසො ආයාසො <b>උපායාසො</b>।
bod:එත්ථ ච සතිපි වත්ථාරම්මණාදිකෙ පච්චයන්තරෙ අවිජ්ජාදිඑකෙකපච්චයග්ගහණං පධානභාවතො, පාකටභාවතො චාති දට්ඨබ්බං। එත්ථ ච අවිජ්ජානුසයිතෙයෙව සන්තානෙ සඞ්ඛාරානං විපාකධම්මභාවෙන පවත්තනතො අවිජ්ජාපච්චයාසඞ්ඛාරාසම්භවන්ති, විඤ්ඤාණඤ්ච සඞ්ඛාරජනිතං හුත්වා භවන්තරෙ පතිට්ඨාති। න හි ජනකාභාවෙ තස්සුප්පත්ති සියා, තස්මා සඞ්ඛාරපච්චයා විඤ්ඤාණං। නාමරූපඤ්ච පුබ්බඞ්ගමාධිට්ඨානභූතවිඤ්ඤාණුපත්ථද්ධං පටිසන්ධිපවත්තීසු පතිට්ඨහතීති විඤ්ඤාණපච්චයානාමරූපං, සළායතනඤ්ච නාමරූපනිස්සයමෙව ඡබ්බිධඵස්සස්ස ද්වාරභාවෙන යථාරහං පවත්තති, නො අඤ්ඤථාති නාමරූපපච්චයා සළායතනං। ඵස්සො ච සළායතනසම්භවෙයෙව ආරම්මණං ඵුසති। න හි ද්වාරාභාවෙ තස්සුප්පත්ති සියාති සළායතනපච්චයා ඵස්සො। ඉට්ඨානිට්ඨමජ්ඣත්තඤ්ච ආරම්මණං ඵුසන්තොයෙව වෙදනං වෙදයති, නො අඤ්ඤථාති ඵස්සපච්චයා වෙදනා। වෙදනීයෙසු ච ධම්මෙසු අස්සාදානුපස්සිනො වෙදනාහෙතුකා තණ්හා සමුට්ඨාතීති වෙදනාපච්චයා තණ්හා। තණ්හාසිනෙහපිපාසිතායෙව ච උපාදානියෙසු ධම්මෙසු උපාදාය දළ්හභාවාය සංවත්තන්ති। තණ්හාය හි රූපාදීනි අස්සාදෙත්වා අස්සාදෙත්වා කාමෙසු පාතබ්යතං ආපජ්ජන්තීති තණ්හා කාමුපාදානස්ස පච්චයො। තථා රූපාදිභෙදෙගධිතො “නත්ථි දින්න”න්ත්යාදිනා මිච්ඡාදස්සනං සංසාරතො මුච්චිතුකාමො අසුද්ධිමග්ගෙ සුද්ධිමග්ගපරාමාසං ඛන්ධෙසු අත්තත්තනියගාහභූතං අත්තවාදදස්සනද්වයඤ්ච ගණ්හාති, තස්මා දිට්ඨුපාදාදීනම්පි පච්චයොති තණ්හාපච්චයා උපාදානං। යථාරහං සම්පයොගානුසයවසෙන උපාදානපතිට්ඨිතායෙව සත්තා කම්මායූහනාය සංවත්තන්තීති උපාදානං භවස්ස පච්චයො। උපපත්තිභවසඞ්ඛාතා ච ජාති කම්මභවහෙතුකායෙව <pb M=.238/>। බීජතො අඞ්කුරො විය තත්ථ තත්ථ සමුපලබ්භතීති භවො ජාතියා පච්චයො නාම। සති ච ජාතියා එව ජරාමරණසම්භවො। න හි අජාතානං ජරාමරණසම්භවො හොතීති ජාති ජරාමරණානං පච්චයොති එවමෙතෙසං තබ්භාවභාවීභාවො දට්ඨබ්බො।
bod:<b>එවමෙතස්ස කෙවලස්ස දුක්ඛක්ඛන්ධස්ස සමුදයො හොතී</b>ති යථාවුත්තෙන පච්චයපරම්පරවිධිනා, න <pb V=.209/> පන ඉස්සරනිම්මානාදීහි <b>එතස්ස</b> වට්ටසඞ්ඛාතස්ස <b>කෙවලස්ස</b> සුඛාදීහි අසම්මිස්සස්ස, සකලස්ස වා <b>දුක්ඛක්ඛන්ධස්ස</b> දුක්ඛරාසිස්ස න සුඛසුභාදීනං <b>සමුදයො</b> නිබ්බත්ති හොති। <b>එත්ථ</b> ඉමස්මිං පච්චයසඞ්ගහාධිකාරෙ।
bod:5:අතති සතතං ගච්ඡති පවත්තතීති <b>අද්ධා,</b> කාලො।
bod:6:<b>අවිජ්ජාසඞ්ඛාරා අතීතො අද්ධා</b> අතීතභවපරියාපන්නහෙතූනමෙවෙත්ථ අධිප්පෙතත්තා, අද්ධාග්ගහණෙන ච අවිජ්ජාදීනං ධම්මානමෙව ගහණං තබ්බිනිමුත්තස්ස කස්සචි කාලස්ස අනුපලබ්භනතො। නිරුද්ධානුප්පාදා එව හි ධම්මා අතීතානාගතකාලවසෙන උප්පාදාදික්ඛණත්තයපරියාපන්නා ච පච්චුප්පන්නකාලවසෙන වොහරීයන්ති। <b>ජාතිජරාමරණං අනාගතො අද්ධා</b> පච්චුප්පන්නහෙතුතො අනාගතෙ නිබ්බත්තනතො। <b>මජ්ඣෙ පච්චුප්පන්නො අද්ධා</b> අතීතහෙතුතො ඉධ නිබ්බත්තනකඵලසභාවත්තා, අනාගතඵලස්ස ඉධ හෙතුසභාවත්තා ච මජ්ඣෙ විඤ්ඤාණාදීනි අට්ඨඞ්ගානි පච්චුප්පන්නො අද්ධා।
bod:8:නනු සොකපරිදෙවාදයොපි අඞ්ගභාවෙන වත්තබ්බාති ආහ <b>“සොකාදිවචන”</b>න්ත්යාදි। සොකාදිවචනං ජාතියා නිස්සන්දස්ස අමුඛ්යඵලමත්තස්ස නිදස්සනං, න පන විසුං අඞ්ගදස්සනන්ත්යත්ථො।
bod:9:<b>තණ්හුපාදානභවාපි</b> <pb M=.239/> <b>ගහිතා හොන්තී</b>ති කිලෙසභාවසාමඤ්ඤතො අවිජ්ජාග්ගහණෙන තණ්හුපාදානානි, කම්මභවසාමඤ්ඤතො සඞ්ඛාරග්ගහණෙන කම්මභවො ගහිතො। තථා තණ්හුපාදානභවග්ගහණෙන ච අවිජ්ජාසඞ්ඛාරා ගහිතාති සම්බන්ධො। එත්ථාපි වුත්තනයෙන තෙසං ගහණෙන තෙසං සඞ්ගහො දට්ඨබ්බො, විඤ්ඤාණනාමරූපසළායතනඵස්සවෙදනානං ජාතිජරාභඞ්ගාව ජාතිජරාමරණන්ති ච වුත්තාති ආහ <b>“ජාතිජරාමරණග්ගහණෙනා”</b>ත්යාදි।
bod:10:<b>අතීතෙ හෙතවො පඤ්චා</b>ති සරූපතො වුත්තානං ද්වින්නං අවිජ්ජාසඞ්ඛාරානං, සඞ්ගහවසෙන ගහිතානං තිණ්ණං තණ්හුපාදානභවානඤ්ච වසෙන පච්චුප්පන්නඵලස්ස පච්චයා අතීතභවෙ නිබ්බත්තා හෙතවො පඤ්ච, <b>ඉදානි ඵලපඤ්චක</b>න්ති අතීතහෙතුපච්චයා ඉධ පච්චුප්පන්නෙ නිබ්බත්තං විඤ්ඤාණාදිඵලපඤ්චකං। <b>ඉදානි හෙතවො පඤ්චා</b>ති සරූපතො වුත්තානං තණ්හාදීනං තිණ්ණං, සඞ්ගහතො ලද්ධානං <pb V=.210/> අවිජ්ජාසඞ්ඛාරානං ද්වින්නඤ්ච වසෙන ආයතිං ඵලස්ස පච්චයා ඉදානි හෙතවො පඤ්ච। <b>ආයතිං ඵලපඤ්චක</b>න්ති ජාතිජරාමරණග්ගහණෙන වුත්තං පච්චුප්පන්නහෙතුපච්චයා අනාගතෙ නිබ්බත්තනකවිඤ්ඤාණාදිඵලපඤ්චකන්ති එවං වීසති අතීතාදීසු තත්ථ තත්ථ ආකිරියන්තීති <b>ආකාරා</b>।
bod:අතීතහෙතූනං, ඉදානි ඵලපඤ්චකස්ස ච අන්තරා එකො සන්ධි, ඉදානි ඵලපඤ්චකස්ස, ඉදානි හෙතූනඤ්ච අන්තරා එකො, ඉදානි හෙතූනං, ආයතිං ඵලස්ස ච අන්තරා එකොති එවං තිසන්ධි। වුත්තඤ්හෙතං – “සඞ්ඛාරවිඤ්ඤාණානමන්තරා එකො, වෙදනාතණ්හානමන්තරා එකො, භවජාතීනමන්තරා එකො සන්ධී”ති। එත්ථ හි හෙතුතොඵලස්ස අවිච්ඡෙදප්පවත්තිභාවතො හෙතුඵලසම්බන්ධභූතො පඨමො සන්ධි, තථා තතියො, දුතියො පන ඵලතො හෙතුනො අවිච්ඡෙදප්පවත්තිභාවතො ඵලහෙතුසම්බන්ධභූතො। ඵලභූතොපි හි <pb M=.240/> ධම්මො අඤ්ඤස්ස හෙතුසභාවස්ස ධම්මස්ස පච්චයොති। සඞ්ඛිපීයන්ති එත්ථ අවිජ්ජාදයො, විඤ්ඤාණාදයො චාති සඞ්ඛෙපො, අතීතහෙතු, එතරහි විපාකො, එතරහි හෙතු ආයතිං විපාකොති චත්තාරො සඞ්ඛෙපාති <b>චතුසඞ්ඛෙපා</b>।
bod:11:<b>කම්මභවසඞ්ඛාතො භවෙකදෙසො</b>ති එත්ථ ආයතිං පටිසන්ධියා පච්චයචෙතනා භවො නාම, පුරිමකම්මභවස්මිං ඉධ පටිසන්ධියා පච්චයචෙතනා සඞ්ඛාරාති වෙදිතබ්බා। <b>අවසෙසා චා</b>ති විඤ්ඤාණාදිපඤ්චකජාතිජරාමරණවසෙන සත්තවිධා පච්චුප්පන්නඵලවසෙන වුත්තධම්මා। <b>උපපත්තිභවසඞ්ඛාතො භවෙකදෙසො</b>ති පන අනාගතපරියාපන්නා වෙදිතබ්බා। භව-සද්දෙන කම්මභවස්සපි වුච්චමානත්තා භවෙකදෙස-සද්දො වුත්තො।
bod:12:පුබ්බන්තස්ස අවිජ්ජා මූලං। අපරන්තස්ස තණ්හා මූලන්ති ආහ <b>අවිජ්ජාතණ්හාවසෙන ද්වෙ මූලානී”</b>ති।
bod:13:<b>තෙසමෙව</b> අවිජ්ජාතණ්හාසඞ්ඛාතානං වට්ට<b>මූලානං නිරොධෙන</b> අනුප්පාදධම්මතාපත්තියා සච්චප්පටිවෙධතො සිද්ධාය අප්පවත්තියා වට්ටං නිරුජ්ඣති। <b>අභිණ්හසො</b> අභික්ඛණං <b>ජරාමරණ</b>සඞ්ඛාතාය <b>මුච්ඡාය පීළිතානං</b> සත්තානං සොකාදිසමප්පිතානං කාමාසවාදි<b>ආසවානං</b> සමුප්පාදතො පුන අවිජ්ජා ච පවත්තති। “ආසවසමුදයා අවිජ්ජාසමුදයො”ති (ම॰ නි॰ 1.103) හි වුත්තං। එතෙන අවිජ්ජායපි පච්චයො දස්සිතො හොති, ඉතරථා පටිච්චසමුප්පාදචක්කං <pb V=.211/> අබද්ධං සියාති। <b>ඉච්චෙවං</b> වුත්තනයෙන <b>ආබද්ධං</b> අවිච්ඡින්නං <b>අනාදිකං</b> ආදිරහිතං තිභූමකපරියාපන්නත්තා <b>තෙභූමකං</b> කිලෙසකම්මවිපාකවසෙන තිවට්ටභූතං <b>පටිච්චසමුප්පාදොති පට්ඨපෙසි</b> පඤ්ඤපෙසි <b>මහාමුනි</b> සම්මාසම්බුද්ධො।
cen:පටිච්චසමුප්පාදනයවණ්ණනා නිට්ඨිතා।
sub:පට්ඨානනයවණ්ණනා
bod:14:එවං <pb M=.241/> පටිච්චසමුප්පාදනයං විභාගතො දස්සෙත්වා ඉදානි පට්ඨානනයං දස්සෙතුං <b>“හෙතුපච්චයො”</b>ත්යාදි වුත්තං। තත්ථ හිනොති පතිට්ඨාති එතෙනාති හෙතු। අනෙකත්ථත්තා ධාතුසද්දානං හි-සද්දො ඉධ පතිට්ඨත්ථොති දට්ඨබ්බො। හිනොති වා එතෙන කම්මනිදානභූතෙන උද්ධං ඔජං අභිහරන්තෙන මූලෙන විය පාදපො තප්පච්චයං ඵලං ගච්ඡති පවත්තති වුද්ධිං විරූළ්හිං ආපජ්ජතීති හෙතු। හෙතු ච සො පච්චයො චාති <b>හෙතුපච්චයො</b>। හෙතු හුත්වා පච්චයො, හෙතුභාවෙන පච්චයොති වුත්තං හොති। මූලට්ඨෙන හෙතු, උපකාරට්ඨෙන පච්චයොති සඞ්ඛෙපතො මූලට්ඨෙන උපකාරකො ධම්මො හෙතුපච්චයො। සො පන පවත්තෙ චිත්තසමුට්ඨානානං, පටිසන්ධියං කම්මසමුට්ඨානානඤ්ච රූපානං උභයත්ථ සම්පයුත්තානං නාමධම්මානඤ්ච රුක්ඛස්ස මූලානි විය සුප්පතිට්ඨිතභාවසාධනසඞ්ඛාතමූලට්ඨෙන උපකාරකා ඡ ධම්මාති දට්ඨබ්බං।
bod:ආලම්බීයති දුබ්බලෙන විය දණ්ඩාදිකං චිත්තචෙතසිකෙහි ගය්හතීති <b>ආරම්මණං</b>। චිත්තචෙතසිකා හි යං යං ධම්මං ආරබ්භ පවත්තන්ති, තෙ තෙ ධම්මා තෙසං තෙසං ධම්මානං ආරම්මණපච්චයො නාම। න හි සො ධම්මො අත්ථි, යො චිත්තචෙතසිකානං ආරම්මණපච්චයභාවං න ගච්ඡෙය්ය। අත්තාධීනප්පවත්තීනං පතිභූතො පච්චයො <b>අධිපතිපච්චයො</b>।
bod:න විජ්ජති පච්චයුප්පන්නෙන සහ අන්තරං එතස්ස පච්චයස්සාති <b>අනන්තරපච්චයො</b>। සණ්ඨානාභාවෙන සුට්ඨු අනන්තරපච්චයො <b>සමනන්තරපච්චයො</b>। අත්තනො අත්තනො අනන්තරං අනුරූපචිත්තුප්පාදජනනසමත්ථො පුරිමපුරිමනිරුද්ධො ධම්මො “අනන්තරපච්චයො”, “සමනන්තරපච්චයො”ති ච <pb V=.212/> වුච්චති। බ්යඤ්ජනමත්තෙනෙව හි නෙසං විසෙසො। අත්ථතො පන උභයම්පි සමනන්තරනිරුද්ධස්සෙවාධිවචනං। න හි තෙසං අත්ථතො භෙදො උපලබ්භති <pb M=.242/>। යං පන කෙචි වදන්ති “අත්ථානන්තරතාය අනන්තරපච්චයො, කාලානන්තරතාය සමනන්තරපච්චයො”ති, තං “නිරොධා වුට්ඨහන්තස්ස නෙවසඤ්ඤානාසඤ්ඤායතනං ඵලසමාපත්තියා සමනන්තරපච්චයෙන පච්චයො”ත්යාදීහි (පට්ඨා॰ 1.1.417) විරුජ්ඣති। නෙවසඤ්ඤානාසඤ්ඤායතනං හි සත්තාහාදිකාලං නිරුද්ධං ඵලසමාපත්තියා සමනන්තරපච්චයො, තස්මා අභිනිවෙසං අකත්වා බ්යඤ්ජනමත්තතොවෙත්ථ නානාකරණං පච්චෙතබ්බං, න අත්ථතො। පුබ්බධම්මනිරොධස්ස හි පච්ඡාජාතධම්මුප්පාදනස්ස ච අන්තරාභාවෙන උප්පාදනසමත්ථතාය නිරොධො අනන්තරපච්චයතා, “ඉදමිතො උද්ධං, ඉදං හෙට්ඨා, ඉදං සමන්තතො”ති අත්තනා එකත්තං උපනෙත්වා විය සුට්ඨු අනන්තරභාවෙන උප්පාදෙතුං සමත්ථං හුත්වා නිරොධො සමනන්තරපච්චයතාති එවං බ්යඤ්ජනමත්තතොව භෙදො। නිරොධපච්චයස්සපි හි නෙවසඤ්ඤානාසඤ්ඤායතනස්ස අසඤ්ඤුප්පත්තියා පුරිමස්ස ච චුතිචිත්තස්ස කාලන්තරෙපි උප්පජ්ජන්තානං ඵලපටිසන්ධීනං අන්තරා සමානජාතියෙන අරූපධම්මෙන බ්යවධානාභාවතො භින්නජාතිකානඤ්ච රූපධම්මානං බ්යවධානකරණෙ අසමත්ථතාය නිරන්තරුප්පාදනෙ එකත්තං උපනෙත්වා විය උප්පාදනෙ ච සමත්ථතා අත්ථීති තෙසම්පි අනන්තරසමනන්තරපච්චයතා ලබ්භති, තස්මා ධම්මතො අවිසෙසෙපි තථා තථා බුජ්ඣනකානං වෙනෙය්යානං වසෙන උපසග්ගත්ථවිසෙසමත්තතොව භෙදො පච්චෙතබ්බොති।
bod:අත්තනො අනුප්පත්තියා සහුප්පන්නානම්පි අනුප්පත්තිතො පකාසස්ස පදීපො විය සහුප්පන්නානං සහුප්පාදභාවෙන පච්චයො <b>සහජාතපච්චයො,</b> අරූපිනො චතුක්ඛන්ධා, චත්තාරො මහාභූතා, පටිසන්ධික්ඛණෙ වත්ථුවිපාකා ච ධම්මා।
bod:අඤ්ඤමඤ්ඤං උපත්ථම්භයමානං තිදණ්ඩං විය අත්තනො උපකාරකධම්මානං උපත්ථම්භකභාවෙන පච්චයො <b>අඤ්ඤමඤ්ඤපච්චයො</b>। අඤ්ඤමඤ්ඤතාවසෙනෙව <pb M=.243/> ච උපකාරකතා අඤ්ඤමඤ්ඤපච්චයතා, න සහජාතමත්තෙනාති අයමෙතෙසං ද්වින්නං විසෙසො। තථා හි සහජාතපච්චයභාවීයෙව කොචි අඤ්ඤමඤ්ඤපච්චයො න හොති චිත්තජරූපානං සහජාතපච්චයභාවිනො නාමස්ස උපාදාරූපානං සහජාතපච්චයභාවීනං මහාභූතානඤ්ච අඤ්ඤමඤ්ඤපච්චයභාවස්ස අනුද්ධටත්තා। යදි හි සහජාතභාවෙනෙව අත්තනො උපකාරකානං උපකාරකතා අඤ්ඤමඤ්ඤපච්චයතා සියා, තදා සහජාතඅඤ්ඤමඤ්ඤපච්චයෙහි සමානෙහි භවිතබ්බන්ති।
bod:චිත්තකම්මස්ස <pb V=.213/> පටො විය සහජාතනාමරූපානං නිස්සයභූතා චතුක්ඛන්ධා, තරුපබ්බතාදීනං පථවී විය ආධාරණතොයෙව සහජාතරූපසත්තවිඤ්ඤාණධාතූනං යථාක්කමං නිස්සයා භූතරූපං, වත්ථු චාති ඉමෙ <b>නිස්සයපච්චයො</b> නාම නිස්සීයති නිස්සිතකෙහීති කත්වා, බලවභාවෙන නිස්සයො පච්චයො <b>උපනිස්සයපච්චයො</b> උප-සද්දස්ස අතිසයජොතකත්තා, තස්ස පන භෙදං වක්ඛති।
bod:ඡ වත්ථූනි, ඡ ආරම්මණානි චාති ඉමෙ පච්චයුප්පන්නතො පඨමං උප්පජ්ජිත්වා පවත්තමානභාවෙන උපකාරකො <b>පුරෙජාතපච්චයො</b>। පච්ඡාජාතපච්චයෙ අසති සන්තානට්ඨිතිහෙතුභාවං ආගච්ඡන්තස්ස කායස්ස උපත්ථම්භනභාවෙන උපකාරකා පච්ඡාජාතා චිත්තචෙතසිකා ධම්මා <b>පච්ඡාජාතපච්චයො</b>। සො ගිජ්ඣපොතකසරීරානං ආහාරාසා චෙතනා විය දට්ඨබ්බො।
bod:පුරිමපුරිමපරිචිතගන්ථො විය උත්තරඋත්තරගන්ථස්ස කුසලාදිභාවෙන අත්තසදිසස්ස පගුණබලවභාවවිසිට්ඨඅත්තසමානජාතියතාගාහණං ආසෙවනං, තෙන පච්චයා සජාතියධම්මානං සජාතියධම්මාව <b>ආසෙවනපච්චයො</b>। භින්නජාතිකා හි භින්නජාතිකෙහි ආසෙවනපගුණෙන පගුණබලවභාවවිසිට්ඨං කුසලාදිභාවසඞ්ඛාතං අත්තනො ගතිං <pb M=.244/> ගාහාපෙතුං න සක්කොන්ති, න ච සයං තතො ගණ්හන්ති, තෙ පන අනන්තරාතීතානි ලොකියකුසලාකුසලානි චෙව අනාවජ්ජනකිරියජවනානි චාති දට්ඨබ්බං। චිත්තප්පයොගසඞ්ඛාතකිරියාභාවෙන සහජාතානං නානාක්ඛණිකානං විපාකානං, කටත්තාරූපානඤ්ච උපකාරිකා චෙතනා <b>කම්මපච්චයො</b>।
bod:අත්තනො නිරුස්සාහසන්තභාවෙන සහජාතනාමරූපානං නිරුස්සාහසන්තභාවාය උපකාරකා විපාකචිත්තචෙතසිකා <b>විපාකපච්චයො</b>। තෙ හි පයොගෙන අසාධෙතබ්බතාය කම්මස්ස කටත්තා නිප්ඵජ්ජමානමත්තතො නිරුස්සාහසන්තභාවා හොන්ති, න කිලෙසවූපසමසන්තභාවා। තථා සන්තභාවතොයෙව හි භවඞ්ගාදයො දුබ්බිඤ්ඤෙය්යා। අභිනිපාතසම්පටිච්ඡනසන්තීරණමත්තා පන විපාකා දුබ්බිඤ්ඤෙය්යාව। ජවනප්පවත්තියාව නෙසං රූපාදිග්ගහිතතා විඤ්ඤායති।
bod:රූපාරූපානං උපත්ථම්භකත්තෙන උපකාරකා චත්තාරො ආහාරා <b>ආහාරපච්චයො</b>। සතිපි හි ජනකභාවෙ උපත්ථම්භකත්තමෙව ආහාරස්ස පධානකිච්චං। ජනයන්තොපි ආහාරො අවිච්ඡෙදවසෙන උපත්ථම්භෙන්තො ව ජනෙතීති උපත්ථම්භකභාවො ව ආහාරභාවො। තෙසු තෙසු කිච්චෙසු පච්චයුප්පන්නධම්මෙහි අත්තානං අනුවත්තාපනසඞ්ඛාතාධිපතියට්ඨෙන පච්චයො <b>ඉන්ද්රියපච්චයො</b>।
bod:ආරම්මණූපනිජ්ඣානලක්ඛණූපනිජ්ඣානවසෙන <pb V=.214/> උපගන්ත්වා ආරම්මණනිජ්ඣානකා විතක්කාදයො <b>ඣානපච්චයො</b>। සුගතිතො පුඤ්ඤතො, දුග්ගහිතො පාපතො වා නිය්යානට්ඨෙන උපකාරකා සම්මාදිට්ඨාදයො <b>මග්ගපච්චයො</b>।
bod:පරමත්ථතො භින්නාපි එකීභාවගතා විය එකුප්පාදාදිභාවසඞ්ඛාතසම්පයොගලක්ඛණෙන උපකාරකා නාමධම්මා ව <b>සම්පයුත්තපච්චයො</b>। අඤ්ඤමඤ්ඤසම්බන්ධතාය යුත්තාපි සමානා විප්පයුත්තභාවෙන <pb M=.245/> විසංසට්ඨතාය නානත්තුපගමනෙන උපකාරකා වත්ථුචිත්තචෙතසිකා <b>විප්පයුත්තපච්චයො</b>।
bod:පච්චුප්පන්නසභාවසඞ්ඛාතෙන අත්ථිභාවෙන තාදිසස්සෙව ධම්මස්ස උපත්ථම්භකත්තෙන උපකාරකා “සහජාතං පුරෙජාත”න්ත්යාදිනා වක්ඛමානධම්මා <b>අත්ථිපච්චයො</b>। සතිපි හි ජනකත්තෙ ඨිතියංයෙව සාතිසයො අත්ථිපච්චයානං බ්යාපාරොති උපත්ථම්භකතාව තෙසං ගහිතා। එකස්මිං ඵස්සාදිසමුදායෙ පවත්තමානෙ දුතියස්ස අභාවතො අත්තනො ඨිතියා ඔකාසං අලභන්තානං අනන්තරමුප්පජ්ජමානකචිත්තචෙතසිකානං ඔකාසදානවසෙන උපකාරකා අනන්තරනිරුද්ධා චිත්තචෙතසිකා <b>නත්ථිපච්චයො</b>।
bod:අත්තනො සභාවාවිගමනෙන අප්පවත්තමානානං විගතභාවෙන උපකාරකායෙව ධම්මා <b>විගතපච්චයො</b>। නිරොධානුපගමනවසෙන උපකාරකා අත්ථිපච්චයා ව <b>අවිගතපච්චයො</b>। සසභාවතාමත්තෙන උපකාරකතා අත්ථිපච්චයතා, නිරොධානුපගමනවසෙන උපකාරකතා අවිගතපච්චයතාති පච්චයතාවිසෙසො නෙසං ධම්මාවිසෙසෙපි දට්ඨබ්බො। ධම්මානඤ්හි සමත්ථතාවිසෙසං සබ්බාකාරෙන ඤත්වා භගවතා චතුවීසතිපච්චයා දෙසිතාති භගවති සද්ධාය “එවං විසෙසා එතෙ ධම්මා”ති සුතමයඤාණං උප්පාදෙත්වා චින්තාභාවනාමයඤාණෙහි තදභිසමයාය යොගො කරණීයො। අවිසෙසෙපි හි ධම්මසාමග්ගියස්ස තථා තථා විනෙතබ්බපුග්ගලානං වසෙන හෙට්ඨා වුත්තොපි පච්චයො පුන පකාරන්තෙන වුච්චති අහෙතුකදුකං වත්වාපි හෙතුවිප්පයුත්තදුකං වියාති දට්ඨබ්බං।
bod:15:<b>නාමං</b> චතුක්ඛන්ධසඞ්ඛාතං නාමං තාදිසස්සෙව <b>නාමස්ස ඡධා</b> ඡහාකාරෙහි පච්චයො හොති, තදෙව <b>නාමරූපීනං</b> සමුදිතානං <pb M=.246/> <b>පඤ්චධා</b> පච්චයො හොති, <b>රූපස්ස පුන</b> භූතුපාදායභෙදස්ස <b>එකධා</b> පච්චයො හොති, රූපඤ්ච නාමස්ස එකධා පච්චයො, පඤ්ඤත්තිනාමරූපානි නාමස්ස <b>ද්විධා</b> ද්විප්පකාරා <pb V=.215/> පච්චයා හොන්ති, <b>ද්වයං</b> පන නාමරූපද්වයං සමුදිතං <b>ද්වයස්ස</b> තාදිසස්සෙව නාමරූපද්වයස්ස <b>නවධා</b> පච්චයො චෙති එවං පච්චයා ඡබ්බිධා ඨිතා।
bod:16:විපාකබ්යාකතං කම්මවසෙන විපාකභාවප්පත්තං කම්මවෙගක්ඛිත්තපතිතං විය හුත්වා පවත්තමානං අත්තනො සභාවං ගාහෙත්වා පරිභාවෙත්වා නෙව අඤ්ඤං පවත්තෙති, න ච පුරිමවිපාකානුභාවං ගහෙත්වා උප්පජ්ජති। “න මග්ගපච්චයා ආසෙවනෙ එක”න්ති (පට්ඨා॰ 1.1.221) වචනතො ච අහෙතුකකිරියෙසු හසිතුප්පාදස්සෙව ආසෙවනතාඋද්ධරණෙන ආවජ්ජනද්වයං ආසෙවනපච්චයො න හොති, තස්මා ජවනානෙව ආසෙවනපච්චයභාවං ගච්ඡන්තීති ආහ <b>“පුරිමානි ජවනානී”</b>ත්යාදි। අවිසෙසවචනෙපෙත්ථ ලොකියකුසලාකුසලාබ්යාකතජවනානෙව දට්ඨබ්බානි ලොකුත්තරජවනානං ආසෙවනභාවස්ස අනුද්ධටත්තා।
bod:එවඤ්ච කත්වා වුත්තං <b>පට්ඨානට්ඨකථායං</b> (පට්ඨා॰ අට්ඨ॰ 1.12) “ලොකුත්තරො පන ආසෙවනපච්චයො නාම නත්ථී”ති। තත්ථ හි කුසලං භින්නජාතිකස්ස පුරෙචරත්තා න තෙන ආසෙවනගුණං ගණ්හාපෙති, ඵලචිත්තානි ච ජවනවසෙන උප්පජ්ජමානානිපි විපාකාබ්යාකතෙ වුත්තනයෙන ආසෙවනං න ගණ්හන්ති, න ච අඤ්ඤං ගාහාපෙන්ති। යම්පි “ආසෙවනවිනිමුත්තං ජවනං නත්ථී”ති <b>ආචරියධම්මපාලත්ථෙරෙන</b> වුත්තං, තම්පි යෙභුය්යවසෙන වුත්තන්ති විඤ්ඤායති। ඉතරථා ආචරියස්ස අසමපෙක්ඛිතාභිධායකත්තප්පසඞ්ගො සියා। මග්ගො පන ගොත්රභුතො ආසෙවනං න ගණ්හාතීති නත්ථි භූමිආදිවසෙන නානාජාතිතාය අනධිප්පෙතත්තා। තථා හි වුත්තං <b>පට්ඨානෙ</b> “ගොත්රභු <pb M=.247/> මග්ගස්ස ආසෙවනපච්චයෙන පච්චයො, වොදානං මග්ගස්ස ආසෙවනපච්චයෙන පච්චයො”ති (පට්ඨා॰ 1.1.426)। එකුප්පාදාදිචතුබ්බිධසම්පයොගලක්ඛණාභාවතො සහුප්පන්නානම්පි රූපධම්මානං සම්පයුත්තපච්චයතා නත්ථීති වුත්තං <b>“චිත්තචෙතසිකා ධම්මා අඤ්ඤමඤ්ඤ”</b>න්ති।
bod:17:<b>හෙතුඣානඞ්ගමග්ගඞ්ගානි සහජාතානං නාම රූපාන</b>න්ති තයොපෙතෙ පටිසන්ධියං කම්මසමුට්ඨානානං, පවත්තියං චිත්තසමුට්ඨානානඤ්ච රූපානං, උභයත්ථ සහජාතානං නාමානඤ්ච හෙතාදිපච්චයෙන පච්චයා හොන්ති। “සහජාතරූපන්ති හි සබ්බත්ථ පටිසන්ධියං කම්මසමුට්ඨානානං, පවත්තියං චිත්තසමුට්ඨානාන”න්ති වක්ඛති। <b>සහජාතා චෙතනා</b>ති අන්තමසො චක්ඛුවිඤ්ඤාණාදීහිපි සහජාතචෙතනා। <b>සහජාතානං නාම රූපාන</b>න්ති සබ්බාපි චෙතනා නාමානං, පටිසන්ධිසහගතා චෙතනා කම්මසමුට්ඨානරූපානං, පවත්තියං රූපසමුට්ඨාපකචිත්තසහගතා චෙතනා චිත්තසමුට්ඨානරූපානඤ්ච। <b>නානාක්ඛණිකා</b> <pb V=.216/> <b>චෙතනා</b>ති විපාකක්ඛණතො නානාක්ඛණෙ අතීතභවාදීසු නිබ්බත්තා කුසලාකුසලචෙතනා। <b>නාමරූපාන</b>න්ති උභයත්ථාපි නාමරූපානං। <b>විපාකක්ඛන්ධා</b>ති පටිසන්ධිවිඤ්ඤාණාදිකා විපාකා අරූපක්ඛන්ධා। කම්මසමුට්ඨානම්පි හි රූපං විපාකවොහාරං න ලභති අරූපධම්මභාවෙන, සාරම්මණභාවෙන ච කම්මසදිසෙසු අරූපධම්මෙස්වෙව විපාක-සද්දස්ස නිරුළ්හත්තා।
bod:18:<b>පුරෙජාතස්ස ඉමස්ස කායස්සා</b>ති පච්චයධම්මතො පුරෙ උප්පන්නස්ස ඉමස්ස රූපකායස්ස। කථං පන පච්චයුප්පන්නස්ස පුරෙ නිබ්බත්තියං පච්ඡාජාතස්ස පච්චයතාති? නනු වුත්තං “පච්ඡාජාතපච්චයෙ අසති සන්තානට්ඨිතිහෙතුකභාවං ආගච්ඡන්තස්සා”ති, තස්මා සන්තානප්පවත්තස්ස හෙතුභාවුපත්ථම්භනෙ ඉමස්ස බ්යාපාරොති න කොචි විරොධො।
bod:19:පටිසන්ධියං <pb M=.248/> චක්ඛාදිවත්ථූනං අසම්භවතො, සති ච සම්භවෙ තංතංවිඤ්ඤාණානං පච්චයභාවානුපගමනතො, හදයවත්ථුනො ච පටිසන්ධිවිඤ්ඤාණෙන සහුප්පන්නස්ස පුරෙජාතකතාභාවතො වුත්තං <b>“ඡවත්ථූනි පවත්තිය”</b>න්ති। <b>“පඤ්චාරම්මණානි පඤ්චවිඤ්ඤාණවීථියා”</b>ති ච ඉදං ආරම්මණපුරෙජාතනිද්දෙසෙ ආගතං සන්ධාය වුත්තං। <b>පඤ්හාවාරෙ</b> පන “සෙක්ඛා වා පුථුජ්ජනා වා චක්ඛුං අනිච්චතො දුක්ඛතො අනත්තතො විපස්සන්තී”ත්යාදිනා (පට්ඨා॰ 1.1.424) අවිසෙසෙන පච්චුප්පන්නචක්ඛාදීනම්පි ගහිතත්තා ධම්මාරම්මණම්පි ආරම්මණපුරෙජාතං මනොවිඤ්ඤාණවීථියා ලබ්භති। අත්ථතො හෙතං සිද්ධං, යං පච්චුප්පන්නධම්මාරම්මණං ගහෙත්වා මනොද්වාරිකවීථි පවත්තති, තං තස්ස ආරම්මණපුරෙජාතං හොතීති।
bod:22:පකතියා එව පච්චයන්තරරහිතෙන අත්තනො සභාවෙනෙව උපනිස්සයො <b>පකතූපනිස්සයො</b>। ආරම්මණානන්තරෙහි අසංමිස්සො පුථගෙව කොචි උපනිස්සයොති වුත්තං හොති। අථ වා පකතො උපනිස්සයො <b>පකතූපනිස්සයො। පකතො</b>ති චෙත්ථ ප-කාරො උපසග්ගො, සො අත්තනො ඵලස්ස උප්පාදනසමත්ථභාවෙන සන්තානෙ නිප්ඵාදිතභාවං, ආසෙවිතභාවඤ්ච දීපෙති, තස්මා අත්තනො සන්තානෙ නිප්ඵන්නො රාගාදි, සද්ධාදි, උපසෙවිතො වා උතුභොජනාදි පකතූපනිස්සයො। තථා චෙව නිද්දිසති।
bod:23:<b>ගරුකත</b>න්ති ගරුං කත්වා පච්චවෙක්ඛිතං। තථා හි “දානං දත්වා සීලං සමාදියිත්වා <pb V=.217/> උපොසථකම්මං කත්වා තං ගරුං කත්වා පච්චවෙක්ඛතී”ත්යාදිනා (පට්ඨා॰ 1.1.413) දානසීලඋපොසථකම්මපුබ්බෙකතසුචිණ්ණඣානගොත්රභුවොදානමග්ගාදීනි ගරුං කත්වා පච්චවෙක්ඛණවසෙන අස්ස නිද්දෙසො පවත්තො।
bod:24:“පුරිමා <pb M=.249/> පුරිමා කුසලා ඛන්ධා පච්ඡිමානං පච්ඡිමානං කුසලානං ඛන්ධානං උපනිස්සයපච්චයෙන පච්චයො”ත්යාදිනා (පට්ඨා॰ 1.1.423) නයෙන අනන්තරපච්චයෙන සද්ධිං නානත්තං අකත්වා අනන්තරූපනිස්සයස්ස ආගතත්තා වුත්තං <b>“අනන්තරනිරුද්ධා”</b>ත්යාදි। එවං සන්තෙපි අත්තනො අනන්තරං අනුරූපචිත්තුප්පාදවසෙන අනන්තරපච්චයො, බලවකාරණවසෙන අනන්තරූපනිස්සයපච්චයොති අයමෙතෙසං විසෙසො।
bod:25:යථාරහං අජ්ඣත්තඤ්ච බහිද්ධා ච රාගාදයො…පෙ॰… සෙනාසනඤ්චාති යොජනා। රාගාදයො හි අජ්ඣත්තං නිප්ඵාදිතා, පුග්ගලාදයො බහිද්ධා සෙවිතා। තථා හි වුත්තං ආචරියෙන –
gax:“රාගසද්ධාදයො ධම්මා, අජ්ඣත්තමනුවාසිතා।
gae:සත්තසඞ්ඛාරධම්මා ච, බහිද්ධොපනිසෙවිතා”ති॥ (නාම॰ පරි॰ 827)।
bod:අථ වා අජ්ඣත්තඤ්ච බහිද්ධා ච කුසලාදිධම්මානන්ති යථාඨිතවසෙනෙව යොජනා අත්තනො හි රාගාදයො ච අත්තනො කුසලාදිධම්මානං කල්යාණමිත්තස්ස සද්ධාදිකෙ නිස්සාය කුසලං කරොන්තානං පරෙසඤ්ච නිස්සයා හොන්ති।
bod:තත්ථ කාමරාගාදයො නිස්සාය කාමභවාදීසු නිබ්බත්තනත්ථං, රාගාදිවූපසමත්ථඤ්ච දානසීලඋපොසථජ්ඣානාභිඤ්ඤාවිපස්සනාමග්ගභාවනා, රාගාදිහෙතුකා ච උපරූපරිරාගාදයො හොන්තීති යථාරහං දට්ඨබ්බං। යං යඤ්හි නිස්සාය යස්ස යස්ස සම්භවො, තං තං තස්ස තස්ස පකතූපනිස්සයො හොති। පච්චයමහාපදෙසො හෙස, යදිදං “උපනිස්සයපච්චයො”ති වුත්තං। තථා චාහ <b>“බහුධා හොති පකතූපනිස්සයො”</b>ති। <b>සද්ධාදයො</b>ති සීලසුතචාගපඤ්ඤා। අත්තනො සද්ධාදිකඤ්හි උපනිස්සාය අත්තනො දානසීලාදයො, තථා කල්යාණමිත්තානං සද්ධාදයො උපනිස්සාය <pb V=.218/> පරෙසඤ්ච දානසීලාදයො <pb M=.250/> හොන්තීති පාකටමෙතං। <b>සුඛං දුක්ඛ</b>න්ති කායිකං සුඛං දුක්ඛං। <b>පුග්ගලො</b>ති කල්යාණමිත්තාදිපුග්ගලො। <b>භොජන</b>න්ති සප්පායාදිභොජනං, <b>උතු</b>පි තාදිසොව।
bod:27:“අධිපති…පෙ॰… පච්චයා හොන්තී”ති සඞ්ඛෙපෙන වුත්තමත්ථං විත්ථාරෙතුං <b>“තත්ථ ගරුකතමාරම්මණ”</b>න්ත්යාදි වුත්තං। <b>ගරුකතමාරම්මණ</b>න්ති පච්චවෙක්ඛණඅස්සාදාදිනා ගරුකතං ආරම්මණං। තඤ්හි ඣානමග්ගඵලවිපස්සනානිබ්බානාදිභෙදං පච්චවෙක්ඛණඅස්සාදාදිමග්ගඵලාදිධම්මෙ අත්තාධීනෙ කරොතීති ආරම්මණාධිපති නාම। ගරුකාතබ්බතාමත්තෙන ආරම්මණාධිපති। ගරුකතොපි බලවකාරණට්ඨෙන ආරම්මණූපනිස්සයොති අයමෙතෙසං විසෙසො। <b>සහජාතා…පෙ॰… නාමරූපාන</b>න්ති ඡන්දචිත්තවීරියවීමංසානං, වසෙන චතුබ්බිධොපි සහජාතාධිපති යථාරහං සහජාතනාමරූපානං පවත්තියංයෙව සහජාතාධිපතිවසෙන පච්චයො।
bod:28:රූපධම්මස්ස අරූපධම්මං පති සහජාතපච්චයතා පටිසන්ධියං වත්ථුවසෙන වුත්තාති ආහ <b>“වත්ථුවිපාකා අඤ්ඤමඤ්ඤ”</b>න්ති –
bod:30:යස්මා පන අඤ්ඤමඤ්ඤුපත්ථම්භනවසෙනෙව අඤ්ඤමඤ්ඤපච්චයතා, න සහජාතමත්තතොති පවත්තියං රූපං නාමානං අඤ්ඤමඤ්ඤපච්චයො න හොති, තස්මා වුත්තං <b>“චිත්තචෙතසිකා ධම්මා අඤ්ඤමඤ්ඤ”</b>න්ති। තථා උපාදාරූපානි ච භූතරූපානං අඤ්ඤමඤ්ඤපච්චයා න හොන්තීති වුත්තං <b>“මහාභූතා අඤ්ඤමඤ්ඤ”</b>න්ති।
bod:31:නනු ච “අරූපිනො ආහාරා සහජාතානං නාමරූපාන”න්ති වුත්තං, එවඤ්ච සති අසඤ්ඤීනං සහජාතාහාරස්ස අසම්භවතො “සබ්බෙ සත්තා ආහාරට්ඨිතිකා”ති කථමිදං නීයතීති? වුච්චතෙ – මනොසඤ්චෙතනාහාරවසප්පවත්තස්ස කම්මස්ස <pb M=.251/>, තංසහගතානම්පි වා සෙසාහාරානං කම්මූපනිස්සයපච්චයෙහි පච්චයත්තපරියායං ගහෙත්වා සබ්බසත්තානං ආහාරට්ඨිතිකතා වුත්තා, න ආහාරපච්චයභාවතොති।
bod:32:“පඤ්ච පසාදා”ත්යාදීසු නනු ඉත්ථින්ද්රියපුරිසින්ද්රියා න ගහිතාති? සච්චං න ගහිතා। යදිපි තෙසං ලිඞ්ගාදීහි අනුවත්තනීයතා අත්ථි, සා පන න පච්චයභාවතො। යථා හි ජීවිතාහාරා යෙසං පච්චයා හොන්ති, තෙසං අනුපාලකා උපත්ථම්භකා අත්ථි, අවිගතපච්චයභූතා ච <pb V=.219/> හොන්ති, න එවං ඉත්ථිපුරිසභාවා ලිඞ්ගාදීනං කෙනචි උපකාරෙන උපකාරා හොන්ති। කෙවලං පන යථාසකෙහෙව කම්මාදිපච්චයෙහි පවත්තමානං ලිඞ්ගාදීනං යථා ඉත්ථාදිග්ගහණස්ස පච්චයභාවො හොති, තතො අඤ්ඤෙනාකාරෙන තං-සහිතසන්තානෙ අප්පවත්තිතො ලිඞ්ගාදීහි අනුවත්තනීයතා, ඉන්ද්රියතා ච නෙසං වුච්චති, තස්මා න තෙසං ඉන්ද්රියපච්චයභාවො වුත්තො।
bod:33:යෙසං නාමානං චක්ඛාදීනං අබ්භන්තරතො නික්ඛමන්තානං විය පවත්තානං, යෙසඤ්ච රූපානං නාමසන්නිස්සයෙනෙව උප්පජ්ජමානානං සම්පයොගාසඞ්කා හොති, තෙසමෙව විප්පයුත්තපච්චයතා। රූපානං පන රූපෙහි සාසඞ්කා නත්ථි। වත්ථුසන්නිස්සයෙනෙව ජායන්තානං විසයභාවමත්තං ආරම්මණන්ති තෙනාපි තෙසං සම්පයොගාසඞ්කා නත්ථීති යෙසං සම්පයොගාසඞ්කා අත්ථි, තෙසමෙව විප්පයුත්තපච්චයතාපි වුත්තාති ආහ <b>“ඔක්කන්තික්ඛණෙ වත්ථූ”</b>ත්යාදි।
bod:34:<b>සබ්බථා</b> සබ්බාකාරෙන යථාරහං නාමවසෙන වුත්තං තිවිධං සහජාතං, දුවිධං පුරෙජාතං, එකවිධං පච්ඡාජාතඤ්ච පච්චයජාතං, ආහාරෙසු කබළීකාරො ආහාරො, රූපජීවිතින්ද්රියන්ති අයං පඤ්චවිධොපි අත්ථිපච්චයො, අවිගතපච්චයො ච හොති। පච්චුප්පන්නසභාවෙන අත්ථිභාවෙන තාදිසස්සෙව ධම්මස්ස <pb M=.252/> උපත්ථම්භකත්තා අත්ථිභාවාභාවෙන අනුපකාරකානමෙව අත්ථිභාවෙන උපකාරකතා අත්ථිපච්චයභාවොති නත්ථි නිබ්බානස්ස සබ්බදා භාවිනො අත්ථිපච්චයතා, අවිගතපච්චයතා ච। උප්පාදාදියුත්තානං වා නත්ථිභාවොපකාරකතාවිරුද්ධො, විගතභාවොපකාරකතාවිරුද්ධො ච උපකාරකභාවො අත්ථිපච්චයතාදිකාති න තස්ස තප්පච්චයත්තප්පසඞ්ගො। රූපජීවිතින්ද්රියඤ්චෙත්ථ ඔජා විය ඨිතික්ඛණෙව උපකාරකත්තා සහජාතපච්චයෙසු න ගය්හතීති විසුං වුත්තං।
bod:35:ඉදානි සබ්බෙපි පච්චයා සඞ්ඛෙපතොපි චතුධායෙවාති දස්සෙතුං <b>“ආරම්මණූ…පෙ॰… ගච්ඡන්තී”</b>ති වුත්තං। න හි සො කොචි පච්චයො අත්ථි, යො චිත්තචෙතසිකානං ආරම්මණභාවං න ගච්ඡෙය්ය, සකසකපච්චයුප්පන්නස්ස ච උපනිස්සයභාවං න ගච්ඡති, කම්මහෙතුකත්තා ච ලොකප්පවත්තියා ඵලහෙතූපචාරවසෙන සබ්බෙපි කම්මසභාවං නාතිවත්තන්ති, තෙ ච පරමත්ථතො ලොකසම්මුතිවසෙන ච විජ්ජමානායෙවාති සබ්බෙපි චතූසු සමොධානං ගච්ඡන්ති।
bod:36:ඉදානි යං වුත්තං තත්ථ තත්ථ “සහජාතරූප”න්ති, තං සබ්බං න අවිසෙසතො දට්ඨබ්බන්ති <pb V=.220/> දස්සෙතුං <b>“සහජාතරූප”</b>න්ත්යාදි වුත්තං। පටිසන්ධියඤ්හි චිත්තසමුට්ඨානරූපාභාවතො පවත්තියං කම්මසමුට්ඨානානඤ්ච චිත්තචෙතසිකෙහි සහුප්පත්තිනියමාභාවතො සහජාතරූපන්ති සබ්බත්ථාපි පවත්තෙ චිත්තසමුට්ඨානානං රූපානං, පටිසන්ධියං කටත්තාරූපසඞ්ඛාතකම්මජරූපානඤ්ච වසෙන දුවිධං හොති। කම්මස්ස කතත්තා නිබ්බත්තමානානි රූපානි <b>කටත්තාරූපානි</b>।
bod:37:<b>ඉති</b> එවං වුත්තනයෙන <b>සම්භවා</b> යථාසම්භවං <b>තෙකාලිකා</b> අනන්තරසමනන්තරආසෙවනනත්ථිවිගතවසෙන පඤ්චන්නං අතීතකාලිකානං, කම්මපච්චයස්ස අතීතවත්තමානවසෙන ද්විකාලිකස්ස, ආරම්මණඅධිපතිඋපනිස්සයපච්චයානං තිකාලිකානං <pb M=.253/>, ඉතරෙසං පන්නරසන්නං පච්චුප්පන්නකාලිකානඤ්ච වසෙන කාලත්තයවන්තො, නිබ්බානපඤ්ඤත්තිවසෙන කාලවිමුත්තා ච, චක්ඛාදිරාගාදිසද්ධාදිවසෙන අජ්ඣත්තිකා ච, පුග්ගලඋතුභොජනාදිවසෙන තතො බහිද්ධා ච, පච්චයුප්පන්නභාවෙන සඞ්ඛතා ච, <b>කථා</b> තප්පටිපක්ඛභාවෙන අසඞ්ඛතා ච ධම්මා පඤ්ඤත්තිනාමරූපානං වසෙන සඞ්ඛෙපතො තිවිධා ඨිතා සබ්බථා <b>පට්ඨානෙ</b> අනන්තනයසමන්තපට්ඨානෙ පකරණෙ චතුවීසතිසඞ්ඛාතා පච්චයා නාමාති යොජනා।
bod:38:<b>තත්ථා</b>ති තෙසු පඤ්ඤත්තිනාමරූපෙසු।
cen:පට්ඨානනයවණ්ණනා නිට්ඨිතා।
sub:පඤ්ඤත්තිභෙදවණ්ණනා
bod:39:වචනීයවාචකභෙදා දුවිධා පඤ්ඤත්තීති වුත්තං <b>“පඤ්ඤාපියත්තා”</b>ත්යාදි। <b>පඤ්ඤාපියත්තා</b>ති තෙන තෙන පකාරෙන ඤාපෙතබ්බත්තා, ඉමිනා රූපාදිධම්මානං සමූහසන්තානාදිඅවත්ථාවිසෙසාදිභෙදා සම්මුතිසච්චභූතා උපාදාපඤ්ඤත්තිසඞ්ඛාතා අත්ථපඤ්ඤත්ති වුත්තා। සා හි නාමපඤ්ඤත්තියා පඤ්ඤාපීයති। <b>පඤ්ඤාපනතො</b>ති පකාරෙහි අත්ථපඤ්ඤත්තියා ඤාපනතො। ඉමිනා හි පඤ්ඤාපෙතීති “පඤ්ඤත්තී”ති ලද්ධනාමානං අත්ථානං අභිධානසඞ්ඛාතා නාමපඤ්ඤත්ති වුත්තා।
bod:40:<b>භූතපරිණාමාකාරමුපාදායා</b>ති <pb V=.221/> පථවාදිකානං මහාභූතානං පබන්ධවසෙන පවත්තමානානං පත්ථටසඞ්ගහතාදිආකාරෙන පරිණාමාකාරං පරිණතභාවසඞ්ඛාතං ආකාරං උපාදාය නිස්සයං කත්වා। <b>තථා තථා</b>ති භූමාදිවසෙන। <b>භූමිපබ්බතාදිකා</b>ති භූමිපබ්බතරුක්ඛාදිකා සන්තානපඤ්ඤත්ති। <b>සම්භාරසන්නිවෙසාකාර</b>න්ති දාරුමත්තිකාතන්තාදීනං සම්භාරානං උපකරණානං <pb M=.254/> සන්නිවෙසාකාරං රචනාදිවිසිට්ඨතංතංසණ්ඨානාදිආකාරං। <b>රථසකටාදිකා</b>ති රථසකටගාමඝටපටාදිකා සමූහපඤ්ඤත්ති। <b>චන්දාවට්ටනාදික</b>න්ති චන්දිමසූරියනක්ඛත්තානං සිනෙරුං පදක්ඛිණවසෙන උදයාදිආවට්ටනාකාරං। <b>දිසාකාලාදිකා</b>ති පුරත්ථිමදිසාදිකා දිසාපඤ්ඤත්ති, පුබ්බණ්හාදිකා කාලපඤ්ඤත්ති, මාසොතුවෙසාඛමාසාදිකා තංතංනාමවිසිට්ඨා මාසාදිපඤ්ඤත්ති ච। <b>අසම්ඵුට්ඨාකාර</b>න්ති තංතංරූපකලාපෙහි අසම්ඵුට්ඨං සුසිරාදිආකාරං। <b>කූපගුහාදිකා</b> ති කූපගුහඡිද්දාදිකා ආකාසපඤ්ඤත්ති। <b>තංතංභූතනිමිත්ත</b>න්ති පථවීකසිණාදිතංතංභූතනිමිත්තං। <b>භාවනාවිසෙස</b>න්ති පරිකම්මාදිභෙදං භාවනාය පබන්ධවිසෙසං। <b>කසිණනිමිත්තාදිකා</b>ති කසිණාසුභනිමිත්තාදිභෙදා යොගීනං උපට්ඨිතා උග්ගහපටිභාගාදිභෙදා නිමිත්තපඤ්ඤත්ති। <b>එවමාදිප්පභෙදා</b>ති කසිණුග්ඝාටිමාකාසනිරොධකසිණාදිභෙදා ච। <b>අත්ථච්ඡායාකාරෙනා</b>ති පරමත්ථධම්මස්ස ඡායාකාරෙන පටිභාගාකාරෙන।
bod:41:<b>නාමනාමකම්මාදිනාමෙනා</b>ති නාමං නාමකම්මං නාමධෙය්යං නිරුත්ති බ්යඤ්ජනං අභිලාපොති ඉමෙහි ඡහි නාමෙහි। තත්ථ අත්ථෙසු නමතීති <b>නාමං</b>। තං අන්වත්ථරුළ්හීවසෙන දුවිධං, සාමඤ්ඤගුණකිරියායදිච්ඡාවසෙන චතුබ්බිධං। නාමමෙව <b>නාමකම්මං</b>। තථා <b>නාමධෙය්යං</b>। අක්ඛරද්වාරෙන අත්ථං නීහරිත්වා උත්ති කථනං <b>නිරුත්ති,</b> අත්ථං බ්යඤ්ජයතීති <b>බ්යඤ්ජනං</b>। අභිලපතීති <b>අභිලාපො,</b> සද්දගතඅක්ඛරසන්නිවෙසක්කමො। සා පනායං නාමපඤ්ඤත්ති විජ්ජමානඅවිජ්ජමානතදුභයසංයොගවසෙන ඡබ්බිධා හොතීති දස්සෙතුං <b>“විජ්ජමානපඤ්ඤත්තී”</b>ත්යාදි වුත්තං, <b>එතාය පඤ්ඤාපෙන්තී</b>ති “රූපවෙදනා”ත්යාදිනා පකාසෙන්ති।
bod:42:<b>උභින්න</b>න්ති විජ්ජමානාවිජ්ජමානානං ද්වින්නං। පඤ්චාභිඤ්ඤා, ආසවක්ඛයඤාණන්ති ඡ අභිඤ්ඤා අස්සාති <b>ඡළභිඤ්ඤො</b>। එත්ථ <pb M=.255/> ච අභිඤ්ඤානං විජ්ජමානත්තා, තප්පටිලාභිනො පුග්ගලස්ස අවිජ්ජමානත්තා ච අයං <b>විජ්ජමානෙන අවිජ්ජමානපඤ්ඤත්ති</b> නාම। තථා ඉත්ථියා අවිජ්ජමානත්තා, සද්දස්ස ච විජ්ජමානත්තා ඉත්ථිසද්දොති <b>අවිජ්ජමානෙන විජ්ජමානපඤ්ඤත්ති</b>। පසාදචක්ඛුනො, තන්නිස්සිතවිඤ්ඤාණස්ස ච විජ්ජමානත්තා චක්ඛුවිඤ්ඤාණන්ති <b>විජ්ජමානෙන විජ්ජමානපඤ්ඤත්ති</b> <pb V=.222/>। රඤ්ඤො ච පුත්තස්ස ච සම්මුතිසච්චභූතත්තා රාජපුත්තොති <b>අවිජ්ජමානෙන අවිජ්ජමානපඤ්ඤත්ති</b>।
bod:43:<b>වචීඝොසානුසාරෙනා</b>ති භූමිපබ්බතරූපවෙදනාදිවචීමයසද්දස්ස අනුසාරෙන අනුගමනෙන අනුස්සරණෙන ආරම්මණකරණෙන පවත්තාය <b>සොතවිඤ්ඤාණවීථියා</b> පවත්තිතො අනන්තරං උප්පන්නස්ස මනොද්වාරස්ස නාමචින්තනාකාරප්පවත්තස්ස මනොද්වාරිකවිඤ්ඤාණසන්තානස්ස “ඉදමීදිසස්ස අත්ථස්ස නාම”න්ති පුබ්බෙයෙව ගහිතසඞ්කෙතොපනිස්සයස්ස <b>ගොචරා</b> ආරම්මණභූතා <b>තතො</b> නාමග්ගහණතො පරං <b>යස්සා</b> සම්මුතිපරමත්ථවිසයාය නාමපඤ්ඤත්තියා <b>අනුසාරෙන</b> අනුගමනෙන <b>අත්ථා</b> සම්මුතිපරමත්ථභෙදා විඤ්ඤායන්ති, <b>සායං</b> භූමිපබ්බතරූපවෙදනාදිකා පඤ්ඤාපෙතබ්බත්ථපඤ්ඤාපිකා <b>ලොකසඞ්කෙතෙන නිම්මිතා</b> ලොකවොහාරෙන සිද්ධා, මනොද්වාරග්ගහිතා අක්ඛරාවලිභූතා <b>පඤ්ඤත්ති විඤ්ඤෙය්යා</b> පඤ්ඤාපනතො පඤ්ඤත්තිසඞ්ඛාතා නාමපඤ්ඤත්තීති විඤ්ඤෙය්යා।
bod:එත්ථ ච සොතවිඤ්ඤාණවීථියා අනන්තරභාවිනිං මනොද්වාරිකවීථිම්පි සොතවිඤ්ඤාණවීථිග්ගහණෙනෙව සඞ්ගහෙත්වා “සොතවිඤ්ඤාණවීථියා”ති වුත්තං। ඝටාදිසද්දඤ්හි සුණන්තස්ස එකමෙකං සද්දං ආරබ්භ පච්චුප්පන්නාතීතාරම්මණවසෙන ද්වෙ ද්වෙ ජවනවාරා, බුද්ධියා ගහිතනාමපණ්ණත්තිභූතං අක්ඛරාවලිමාරබ්භ එකොති එවං සොතවිඤ්ඤාණවීථියා අනන්තරාය අතීතසද්දාරම්මණාය <pb M=.256/> ජවනවීථියා අනන්තරං නාමපඤ්ඤත්තියා ගහණං, තතො පරං අත්ථාවබොධොති ආචරියා।
cen:පඤ්ඤත්තිභෙදවණ්ණනා නිට්ඨිතා।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:පච්චයපරිච්ඡෙදවණ්ණනා නිට්ඨිතා।
