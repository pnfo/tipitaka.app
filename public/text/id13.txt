cha:(14) 4:පුග්ගලවග්ගො
sub:1:සංයොජනසුත්තවණ්ණනා
bod:131:චතුත්ථස්ස <pb V=2.332/> පඨමෙ <b>උපපත්තිපටිලාභියානී</b>ති යෙහි අනන්තරා උපපත්තිං පටිලභති। <b>භවපටිලාභියානී</b>ති උපපත්තිභවස්ස පටිලාභාය පච්චයානි। <b>සකදාගාමිස්සා</b>ති ඉදං අප්පහීනසංයොජනෙසු අරියෙසු උත්තමකොටියා ගහිතං। යස්මා පන අන්තරාපරිනිබ්බායිස්ස අන්තරා උපපත්ති නත්ථි, යං පන සො තත්ථ ඣානං සමාපජ්ජති, තං <pb P=3.131/> කුසලත්තා “උපපත්තිභවස්ස පච්චයො” තෙව සඞ්ඛ්යං ගච්ඡති। තස්මාස්ස “උපපත්තිපටිලාභියානි සංයොජනානි පහීනානි, භවපටිලාභියානි සංයොජනානි අප්පහීනානී”ති වුත්තං। ඔරම්භාගියෙසු ච අප්පහීනං උපාදාය සකදාගාමිස්ස අවිසෙසෙන “ඔරම්භාගියානි සංයොජනානි අප්පහීනානී”ති වුත්තං। සෙසමෙත්ථ උත්තානමෙව।
sub:2:පටිභානසුත්තවණ්ණනා
bod:132:දුතියෙ <b>යුත්තප්පටිභානො නො මුත්තප්පටිභානො</b>ති පඤ්හං කථෙන්තො යුත්තමෙව කථෙති, සීඝං පන න කථෙති, සණිකමෙව කථෙතීති අත්ථො। ඉමිනා නයෙන සබ්බපදානි වෙදිතබ්බානි।
sub:3:උග්ඝටිතඤ්ඤූසුත්තවණ්ණනා
bod:133:තතියෙ <pb M=2.337/> චතුන්නම්පි පුග්ගලානං ඉමිනා සුත්තෙන විසෙසො වෙදිතබ්බො –
ind:“කතමො ච පුග්ගලො උග්ඝටිතඤ්ඤූ, යස්ස පුග්ගලස්ස සහ උදාහටවෙලාය ධම්මාභිසමයො හොති, අයං වුච්චති පුග්ගලො <b>උග්ඝටිතඤ්ඤූ</b>। කතමො ච පුග්ගලො විපඤ්චිතඤ්ඤූ, යස්ස පුග්ගලස්ස විත්ථාරෙන අත්ථෙ විභජියමානෙ ධම්මාභිසමයො හොති, අයං වුච්චති පුග්ගලො <b>විපඤ්චිතඤ්ඤූ</b>। කතමො ච පුග්ගලො නෙය්යො, යස්ස පුග්ගලස්ස උද්දෙසතො <pb V=2.333/> පරිපුච්ඡතො යොනිසොමනසිකරොතො කල්යාණමිත්තෙ සෙවතො භජතො පයිරුපාසතො අනුපුබ්බෙන ධම්මාභිසමයො හොති, අයං වුච්චති පුග්ගලො <b>නෙය්යො</b>। කතමො ච පුග්ගලො පදපරමො, යස්ස පුග්ගලස්ස බහුම්පි සුණතො බහුම්පි භණතො බහුම්පි ධාරයතො බහුම්පි වාචයතො න තාය ජාතියා ධම්මාභිසමයො හොති, අයං වුච්චති පුග්ගලො <b>පදපරමො”</b>ති (පු॰ ප॰ 148-151)।
sub:4:උට්ඨානඵලසුත්තවණ්ණනා
bod:134:චතුත්ථෙ උට්ඨානවීරියෙනෙව දිවසං වීතිනාමෙත්වා තස්ස නිස්සන්දඵලමත්තං කිඤ්චිදෙව ලභිත්වා ජීවිකං කප්පෙති, තං පන උට්ඨානං ආගම්ම කිඤ්චි පුඤ්ඤඵලං නප්පටිලභති <pb P=3.132/>, අයං <b>උට්ඨානඵලූපජීවී න කම්මඵලූපජීවී</b> නාම। චාතුමහාරාජිකෙ පන දෙවෙ ආදිං කත්වා සබ්බෙපි දෙවා උට්ඨානවීරියෙන විනා පුඤ්ඤඵලස්සෙව උපජීවනතො <b>කම්මඵලූපජීවිනො න උට්ඨානඵලූපජීවිනො</b> නාම। රාජරාජමහාමත්තාදයො <b>උට්ඨානඵලූපජීවිනො ච කම්මඵලූපජීවිනො ච</b>। නෙරයිකසත්තා <b>නෙව උට්ඨානඵලූපජීවිනො න කම්මඵලූපජීවිනො</b>। ඉමස්මිං සුත්තෙ පුඤ්ඤඵලමෙව කම්මඵලන්ති අධිප්පෙතං, තඤ්ච තෙසං නත්ථි।
sub:5:සාවජ්ජසුත්තවණ්ණනා
bod:135:පඤ්චමෙ පඨමො අන්ධබාලපුථුජ්ජනො, දුතියො අන්තරන්තරා කුසලකාරකො ලොකියපුථුජ්ජනො, තතියො සොතාපන්නො, සකදාගාමිඅනාගාමිනොපි <pb M=2.338/> එතෙනෙව සඞ්ගහිතා। චතුත්ථො ඛීණාසවො। සො හි එකන්තෙනෙව අනවජ්ජො।
sub:6-7:සීලසුත්තාදිවණ්ණනා
bod:136-137:ඡට්ඨෙ පඨමො ලොකියමහාජනො, දුතියො සුක්ඛවිපස්සකො සොතාපන්නො ච සකදාගාමී ච, තතියො අනාගාමී। සො හි යස්මා තඞ්ඛණිකම්පි උපපත්තිනිමිත්තකං ඣානං පටිලභතියෙව, තස්මා සුක්ඛවිපස්සකොපි සමාධිස්මිං පරිපූරකාරීයෙව। චතුත්ථො ඛීණාසවොයෙව <pb V=2.334/>। සො හි සබ්බෙසං සීලාදිපච්චනීකානං පහීනත්තා සබ්බත්ථ පරිපූරකාරී නාම। සත්තමෙපි ඡට්ඨෙ වුත්තනයෙනෙව පුග්ගලපරිච්ඡෙදො වෙදිතබ්බො।
sub:8:නිකට්ඨසුත්තවණ්ණනා
bod:138:අට්ඨමෙ <b>නිකට්ඨකායො</b>ති නිග්ගතකායො। <b>අනිකට්ඨචිත්තො</b>ති අනුපවිට්ඨචිත්තො। කායෙනෙව ගාමතො නික්ඛන්තො, චිත්තෙන අරඤ්ඤෙ වසන්තොපි ගාමමෙව පවිට්ඨොති වුත්තං හොති। ඉමිනා නයෙන සබ්බත්ථ අත්ථො වෙදිතබ්බො।
sub:9:ධම්මකථිකසුත්තවණ්ණනා
bod:139:නවමෙ <b>අසහිත</b>න්ති අත්ථෙන අසංයුත්තං। <b>න කුසලා හොතී</b>ති න ඡෙකා හොති। <b>සහිතාසහිතස්සා</b>ති <pb P=3.133/> අත්ථනිස්සිතස්ස වා අනිස්සිතස්ස වා। එවං සබ්බත්ථ අත්ථො වෙදිතබ්බො।
sub:10:වාදීසුත්තවණ්ණනා
bod:140:දසමෙ <b>අත්ථතො පරියාදානං ගච්ඡතී</b>ති අට්ඨකථං පුච්ඡිතො පරියාදානං පරික්ඛයං ගච්ඡති, කථෙතුං න සක්කොති। <b>නො බ්යඤ්ජනතො</b>ති බ්යඤ්ජනං පනස්ස පවත්තති න පරියාදියති। එසෙව නයො සබ්බත්ථාති।
cen:පුග්ගලවග්ගො චතුත්ථො।
