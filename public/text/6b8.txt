cha:9:ඉද්ධිපාදවිභඞ්ගො
tit:1:සුත්තන්තභාජනීයවණ්ණනා
bod:431:<b>ඉද්ධි</b>-සද්දස්ස <pb M=.166/> <pb V=.165/> පඨමො කත්තුඅත්ථො, දුතියො කරණත්ථො වුත්තො, <b>පාද</b>-සද්දස්ස එකො කරණමෙවත්ථො වුත්තො। පජ්ජිතබ්බාව ඉද්ධි වුත්තා, න ච ඉජ්ඣන්තී පජ්ජිතබ්බා ච ඉද්ධි පජ්ජනකරණෙන පාදෙන සමානාධිකරණා හොතීති <b>“පඨමෙනත්ථෙන ඉද්ධි එව පාදො ඉද්ධිපාදො”</b>ති න සක්කා වත්තුං, තථා ඉද්ධිකිරියාකරණෙන සාධෙතබ්බා ච වුද්ධිසඞ්ඛාතා ඉද්ධි පජ්ජනකිරියාකරණෙන පජ්ජිතබ්බාති ද්වින්නං කරණානං න අසමානාධිකරණතා සම්භවතීති <b>“දුතියෙනත්ථෙන ඉද්ධියා පාදො ඉද්ධිපාදො”</b>ති ච න සක්කා වත්තුං, තස්මා පඨමෙනත්ථෙන ඉද්ධියා පාදො ඉද්ධිපාදො, දුතියෙනත්ථෙන ඉද්ධි එව පාදො ඉද්ධිපාදොති එවං යොජනා යුජ්ජති।
bod:“ඡන්දං චෙ…පෙ॰… අයං වුච්චති ඡන්දසමාධී”ති ඉමාය පාළියා ඡන්දාධිපති සමාධි <b>ඡන්දසමාධී</b>ති අධිපති-සද්දලොපං කත්වා සමාසො වුත්තොති විඤ්ඤායති, අධිපති-සද්දත්ථදස්සනවසෙන පන <b>“ඡන්දහෙතුකො ඡන්දාධිකො වා සමාධි ඡන්දසමාධී”</b>ති අට්ඨකථායං වුත්තන්ති වෙදිතබ්බං। <b>පධානභූතා</b>ති වීරියභූතාති කෙචි වදන්ති। සඞ්ඛතසඞ්ඛාරාදිනිවත්තනත්ථඤ්හි පධානග්ගහණන්ති। අථ වා තං තං විසෙසං සඞ්ඛරොතීති <b>සඞ්ඛාරො,</b> සබ්බං වීරියං। තත්ථ චතුකිච්චසාධකතො අඤ්ඤස්ස නිවත්තනත්ථං පධානග්ගහණන්ති <b>පධානභූතා</b> සෙට්ඨභූතාති අත්ථො। චතුබ්බිධස්ස පන වීරියස්ස අධිප්පෙතත්තා බහුවචනනිද්දෙසො කතො। <b>අධිට්ඨානට්ඨෙනා</b>ති දුවිධත්ථායපි ඉද්ධියා අධිට්ඨානත්ථෙන। <b>පාදභූත</b>න්ති ඉමිනා විසුං සමාසයොජනාවසෙන පන යො පුබ්බෙ ඉද්ධිපාදත්ථො පාද-සද්දස්ස උපායත්ථතං ගහෙත්වා යථායුත්තො වුත්තො, සො වක්ඛමානානං පටිලාභපුබ්බභාගානං කත්තුකරණිද්ධිභාවං, උත්තරචූළභාජනීයෙ වා වුත්තෙහි <pb V=.166/> ඡන්දාදීහි ඉද්ධිපාදෙහි සාධෙතබ්බාය ඉද්ධියා කත්තිද්ධිභාවං, ඡන්දාදීනඤ්ච කරණිද්ධිභාවං සන්ධාය වුත්තොති වෙදිතබ්බො।
bod:වීරියිද්ධිපාදනිද්දෙසෙ “වීරියසමාධිපධානසඞ්ඛාරසමන්නාගත”න්ති ද්වික්ඛත්තුං වීරියං ආගතං। තත්ථ පුරිමං සමාධිවිසෙසනං “වීරියාධිපති සමාධි වීරියසමාධී”ති, දුතියං සමන්නාගමඞ්ගදස්සනං। ද්වෙයෙව හි සබ්බත්ථ සමන්නාගමඞ්ගානි සමාධි පධානසඞ්ඛාරො ච, ඡන්දාදයො සමාධිවිසෙසනානි, පධානසඞ්ඛාරො <pb M=.167/> පන පධානවචනෙනෙව විසෙසිතො, න ඡන්දාදීහීති න ඉධ වීරියාධිපතිතා පධානසඞ්ඛාරස්ස වුත්තා හොති। වීරියඤ්ච සමාධිං විසෙසෙත්වා ඨිතමෙව සමන්නාගමඞ්ගවසෙන පධානසඞ්ඛාරවචනෙන වුත්තන්ති නාපි ද්වීහි වීරියෙහි සමන්නාගමො වුත්තො හොතීති। යස්මා පන ඡන්දාදීහි විසිට්ඨො සමාධි, තථා විසිට්ඨෙනෙව ච තෙන සම්පයුත්තො පධානසඞ්ඛාරො සෙසධම්මා ච, තස්මා සමාධිවිසෙසනානං වසෙන චත්තාරො ඉද්ධිපාදා වුත්තා। විසෙසනභාවො ච ඡන්දාදීනං තංතංඅවස්සයනවසෙන හොතීති <b>“ඡන්දසමාධි…පෙ॰… ඉද්ධිපාද”</b>න්ති එත්ථ නිස්සයත්ථෙපි පාද-සද්දෙ උපායත්ථෙන ඡන්දාදීනං ඉද්ධිපාදතා වුත්තා හොති। තෙනෙව උත්තරචූළභාජනීයෙ “චත්තාරො ඉද්ධිපාදා ඡන්දිද්ධිපාදො”තිආදිනා ඡන්දාදීනමෙව ඉද්ධිපාදතා වුත්තා। පඤ්හපුච්ඡකෙ ච “චත්තාරො ඉද්ධිපාදා ඉධ භික්ඛු ඡන්දසමාධී”තිආදිනාව (විභ॰ 462) උද්දෙසං කත්වාපි පුන ඡන්දාදීනංයෙව කුසලාදිභාවො විභත්තොති। උපායිද්ධිපාදදස්සනත්ථමෙව හි නිස්සයිද්ධිපාදදස්සනං කතං, අඤ්ඤථා චතුබ්බිධතා න හොතීති අයමෙත්ථ පාළිවසෙන අත්ථවිනිච්ඡයො වෙදිතබ්බො।
bod:433:<b>රථධුරෙ</b>ති රථස්ස පුරතො। <b>හීනජාතිකො</b> චණ්ඩාලො උපට්ඨානාදිගුණයොගෙපි සෙනාපතිට්ඨානාදීනි න ලභතීති ආහ <b>“ජාතිං සොධෙත්වා…පෙ॰… ජාතිං අවස්සයතී”</b>ති। <b>අමන්තනීයො</b>ති හිතාහිතමන්තනෙ න අරහො।
bod:රට්ඨපාලත්ථෙරො ඡන්දෙ සති කථං නානුජානිස්සන්තීති සත්තපි භත්තානි අභුඤ්ජිත්වා මාතාපිතරො අනුජානාපෙත්වා පබ්බජිත්වා ඡන්දමෙව අවස්සාය ලොකුත්තරධම්මං නිබ්බත්තෙසීති ආහ <b>“රට්ඨපාලත්ථෙරො වියා”</b>ති।
bod:<b>මොඝරාජත්ථෙරො</b> වීමංසං අවස්සයීති තස්ස භගවා “සුඤ්ඤතො ලොකං අවෙක්ඛස්සූ”ති (සු॰ නි॰ 1125) සුඤ්ඤතාකථං <pb V=.167/> කථෙසි, පඤ්ඤානිස්සිතමානනිග්ගහත්ථඤ්ච ද්වික්ඛත්තුං පුච්ඡිතො පඤ්හං න කථෙසි। තත්ථ පුනප්පුනං ඡන්දුප්පාදනං තොසනං විය හොතීති ඡන්දස්ස උපට්ඨානසදිසතා වුත්තා, ථාමභාවතො වීරියස්ස සූරත්තසදිසතා, “ඡද්වාරාධිපති රාජා”ති (ධ॰ ප॰ අට්ඨ॰ 2.181 එරකපත්තනාගරාජවත්ථු) වචනතො පුබ්බඞ්ගමත්තා චිත්තස්ස විසිට්ඨජාතිසදිසතා।
bod:<b>අභෙදතො</b>ති <pb M=.168/> ඡන්දාදිකෙ තයො තයො ධම්මෙ සම්පිණ්ඩෙත්වා, ඉද්ධිඉද්ධිපාදෙ අමිස්සෙත්වා වා කථනන්ති අත්ථො। තත්ථ ඡන්දවීරියාදයො විසෙසෙන ඉජ්ඣන්ති එතායාති ඉද්ධීති වුච්චන්ති, ඉජ්ඣතීති ඉද්ධීති අවිසෙසෙන සමාධිපධානසඞ්ඛාරාපීති।
bod:ඡන්දිද්ධිපාදසමාධිද්ධිපාදාදයො විසිට්ඨා, පාදො සබ්බිද්ධීනං සාධාරණත්තා අවිසිට්ඨො, තස්මා විසිට්ඨෙස්වෙව පවෙසං අවත්වා අවිසිට්ඨෙ ච පවෙසං වත්තුං යුත්තන්ති දස්සෙතුං සබ්බත්ථ <b>“පාදෙ පතිට්ඨාතිපි වත්තුං වට්ටතී”</b>ති ආහ। <b>තත්ථෙවා</b>ති ඡන්දසමාධිපධානසඞ්ඛාරඉද්ධිපාදෙසු, චතූසු ඡන්දාදිකෙස්වෙවාති අත්ථො। “ඡන්දවතො කො සමාධි න ඉජ්ඣිස්සතී”ති සමාධිභාවනාමුඛෙන භාවිතා සමාධිභාවිතා।
bod:<b>එත්ථ පනා</b>ති භෙදකථායං අභෙදකථනතො අභිනවං නත්ථීති අත්ථො। යෙ හි තයො ධම්මා අභෙදකථායං ඉද්ධිඉද්ධිපාදොත්වෙව වුත්තා, තෙ එව භෙදකථායං ඉද්ධීපි හොන්ති ඉද්ධිපාදාපි, සෙසා ඉද්ධිපාදා එවාති එවං අභිනවාභාවං දස්සෙන්තො <b>“ඡන්දො සමාධී”</b>තිආදිමාහ। <b>ඉමෙ හි තයො…පෙ॰… න විනා,</b> තස්මා සෙසා සම්පයුත්තකා චත්තාරො ඛන්ධා තෙසං තිණ්ණං ඉජ්ඣනෙන ඉද්ධි නාම භවෙය්යුං, න අත්තනො සභාවෙනාති තෙ ඉද්ධිපාදා එව හොන්ති, න ඉද්ධීති එවමිදං පුරිමස්ස කාරණභාවෙන වුත්තන්ති වෙදිතබ්බං। අථ වා තිණ්ණං ඉද්ධිතා ඉද්ධිපාදතා ච වුත්තා, සෙසානඤ්ච ඉද්ධිපාදතාව, තං සබ්බං සාධෙතුං <b>“ඉමෙ හි තයො…පෙ॰… න විනා”</b>ති ආහ। තෙන යස්මා ඉජ්ඣන්ති, තස්මා ඉද්ධි। ඉජ්ඣමානා ච යස්මා සම්පයුත්තකෙහි සහෙව ඉජ්ඣන්ති, න විනා, තස්මා සම්පයුත්තකා ඉද්ධිපාදා, තදන්තොගධත්තා පන තෙ තයො ධම්මා ඉද්ධිපාදාපි හොන්තීති දස්සෙති। සම්පයුත්තකානම්පි පන ඛන්ධානං ඉද්ධිභාවපරියායො අත්ථීති දස්සෙතුං <b>“සම්පයුත්තකා පනා”</b>තිආදිමාහ। චතූසු ඛන්ධෙසු එකදෙසස්ස ඉද්ධිතා, චතුන්නම්පි “ඉද්ධියා පාදො ඉද්ධිපාදො”ති ඉමිනා අත්ථෙන ඉද්ධිපාදතා, පුනපි චතුන්නං ඛන්ධානං “ඉද්ධි එව පාදො ඉද්ධිපාදො”ති ඉමිනා අත්ථෙන ඉද්ධිපාදතා ච දස්සිතා, න අඤ්ඤස්සාති කත්වා ආහ <b>“න අඤ්ඤස්ස</b> <pb V=.168/> <b>කස්සචි අධිවචන”</b>න්ති। ඉමිනා “ඉද්ධි නාම අනිප්ඵන්නා”ති ඉදං වාදං පටිසෙධෙති।
bod:පටිලාභපුබ්බභාගානං පටිලාභස්සෙව ච ඉද්ධිඉද්ධිපාදතාවචනං අපුබ්බන්ති කත්වා පුච්ඡති <b>“කෙනට්ඨෙන ඉද්ධි, කෙනට්ඨෙන පාදො”</b>ති। පටිලාභො පුබ්බභාගො <pb M=.169/> චාති වචනසෙසො। උපායො ච උපායභාවෙනෙව අත්තනො ඵලස්ස පතිට්ඨා හොතීති ආහ <b>“පතිට්ඨානට්ඨෙනෙව පාදො”</b>ති। <b>ඡන්දොයෙව…පෙ॰… වීමංසාව වීමංසිද්ධිපාදොති කථිතං,</b> තස්මා න චත්තාරො ඛන්ධා ඉද්ධියා සමානකාලිකා නානාක්ඛණිකා වා ඉද්ධිපාදා, ජෙට්ඨකභූතා පන ඡන්දාදයො එව සබ්බත්ථ ඉද්ධිපාදාති අයමෙව තෙසං අට්ඨකථාචරියානං අධිප්පායො। සුත්තන්තභාජනීයෙ හි අභිධම්මභාජනීයෙ ච සමාධිවිසෙසනවසෙන දස්සිතානං උපායභූතානං ඉද්ධිපාදානං පාකටකරණත්ථං උත්තරචූළභාජනීයං වුත්තන්ති। <b>කෙචී</b>ති උත්තරවිහාරවාසිථෙරා කිර।
cen:සුත්තන්තභාජනීයවණ්ණනා නිට්ඨිතා।
tit:2:අභිධම්මභාජනීයවණ්ණනා
bod:444:අභිධම්මභාජනීයෙ “ඉද්ධිපාදොති තථාභූතස්ස ඵස්සො…පෙ॰… පග්ගාහො අවික්ඛෙපො”ති (විභ॰ 447) ඉද්ධිඉද්ධිපාදත්ථදස්සනත්ථං පග්ගාහාවික්ඛෙපා වුත්තා, චිත්තපඤ්ඤා ච සඞ්ඛිපිත්වාති। <b>චත්තාරි නයසහස්සානි විභත්තානී</b>ති ඉදං සාධිපතිවාරානං පරිපුණ්ණානං අභාවා විචාරෙතබ්බං। න හි අධිපතීනං අධිපතයො විජ්ජන්ති, එකෙකස්මිං පන ඉද්ධිපාදනිද්දෙසෙ එකෙකො අධිපතිවාරො ලබ්භතීති සොළස සොළස නයසතානි ලබ්භන්ති।
cen:අභිධම්මභාජනීයවණ්ණනා නිට්ඨිතා।
tit:3:පඤ්හපුච්ඡකවණ්ණනා
bod:නනු <pb V=.169/> ච චත්තාරොපි අධිපතයො එකක්ඛණෙ ලබ්භන්ති, අඤ්ඤමඤ්ඤස්ස පන අධිපතයො න භවන්ති “චත්තාරො ඉද්ධිපාදා න මග්ගාධිපතිනො”ති වුත්තත්තා। රාජපුත්තොපමාපි හි එතමත්ථං දීපෙතීති? න, එකක්ඛණෙ දුතියස්ස අධිපතිනො අභාවතො එව, “න මග්ගාධිපතිනො”ති වුත්තත්තා රාජපුත්තොපමා අධිපතිං න කරොන්තීති ඉමමෙවත්ථං දීපෙති, න අධිපතීනං සහභාවං। තං කථං ජානිතබ්බන්ති? පටික්ඛිත්තත්තා। අධිපතිපච්චයනිද්දෙසෙ <pb M=.170/> හි <b>අට්ඨකථායං</b> (පට්ඨා॰ අට්ඨ॰ 1.3) වුත්තා “කස්මා පන යථා හෙතුපච්චයනිද්දෙසෙ ‘හෙතූ හෙතුසම්පයුත්තකාන’න්ති වුත්තං, එවමිධ ‘අධිපතී අධිපතිසම්පයුත්තකාන’න්ති අවත්වා ‘ඡන්දාධිපති ඡන්දසම්පයුත්තකාන’න්තිආදිනා නයෙන දෙසනා කතාති? එකක්ඛණෙ අභාවතො”ති। සති ච චතුන්නං අධිපතීනං සහභාවෙ “අරියමග්ගසමඞ්ගිස්ස වීමංසාධිපතෙය්යං මග්ගං භාවෙන්තස්සා”ති විසෙසනං න කත්තබ්බං සියා අවීමංසාධිපතිකස්ස මග්ගස්ස අභාවා। ඡන්දාදීනං අඤ්ඤමඤ්ඤාධිපතිකරණභාවෙ ච “වීමංසං ඨපෙත්වා තංසම්පයුත්තො”තිආදිනා ඡන්දාදීනං වීමංසාධිපතිකත්තවචනං න වත්තබ්බං සියා। තථා “චත්තාරො අරියමග්ගා සියා මග්ගාධිපතිනො, සියා න වත්තබ්බා මග්ගාධිපතිනො”ති (ධ॰ ස॰ 1429) එවමාදීහිපි අධිපතීනං සහභාවො පටික්ඛිත්තො එවාති।
cen:පඤ්හපුච්ඡකවණ්ණනා නිට්ඨිතා।
cen:ඉද්ධිපාදවිභඞ්ගවණ්ණනා නිට්ඨිතා।
