cha:(10) 5:කකුධවග්ගො
sub:1-2:සම්පදාසුත්තද්වයවණ්ණනා
bod:91-92:පඤ්චමස්ස <pb V=3.41/> පඨමෙ පඤ්ච සම්පදා මිස්සිකා කථිතා। දුතියෙ පුරිමා චතස්සො මිස්සිකා, පඤ්චමී ලොකිකාව।
sub:3:බ්යාකරණසුත්තවණ්ණනා
bod:93:තතියෙ <b>අඤ්ඤාබ්යාකරණානී</b>ති අරහත්තබ්යාකරණානි। <b>මන්දත්තා</b>ති මන්දභාවෙන අඤ්ඤාණෙන। <b>මොමූහත්තා</b>ති අතිමූළ්හභාවෙන। <b>අඤ්ඤං බ්යාකරොතී</b>ති අරහත්තං පත්තොස්මීති කථෙති। <b>ඉච්ඡාපකතො</b>ති ඉච්ඡාය අභිභූතො। <b>අධිමානෙනා</b>ති අධිගතමානෙන। <b>සම්මදෙවා</b>ති හෙතුනා නයෙන කාරණෙනෙව।
sub:4-5:ඵාසුවිහාරසුත්තාදිවණ්ණනා
bod:94-95:චතුත්ථෙ <b>ඵාසුවිහාරා</b>ති සුඛවිහාරා। පඤ්චමෙ <b>අකුප්ප</b>න්ති අරහත්තං।
sub:6:සුතධරසුත්තවණ්ණනා
bod:96:ඡට්ඨෙ <pb M=3.41/> <b>අප්පට්ඨො</b>ති අප්පසමාරම්භො। <b>අප්පකිච්චො</b>ති අප්පකරණීයො। <b>සුභරො</b>ති සුඛෙන භරිතබ්බො සුපොසො। <b>සුසන්තොසො</b>ති තීහි සන්තොසෙහි සුට්ඨු සන්තොසො। <b>ජීවිතපරික්ඛාරෙසූ</b>ති ජීවිතසම්භාරෙසු। <b>අප්පාහාරො</b>ති මන්දාහාරො। <b>අනොදරිකත්ත</b>න්ති න ඔදරිකභාවං අමහග්ඝසභාවං අනුයුත්තො। <b>අප්පමිද්ධො</b>ති <pb P=3.277/> න බහුනිද්දො। සත්තමට්ඨමානි උත්තානත්ථානි।
sub:9:සීහසුත්තවණ්ණනා
bod:99:නවමෙ <pb V=3.42/> <b>සක්කච්චඤ්ඤෙව දෙති නො අසක්කච්ච</b>න්ති අනවඤ්ඤාය අවිරජ්ඣිත්වාව දෙති, නො අවඤ්ඤාය විරජ්ඣිත්වා। <b>මා මෙ යොග්ගපථො නස්සා</b>ති මයා කතයොග්ගපථො මය්හං මා නස්සතු, “එකො සීහො උට්ඨාය බිළාරං පහරන්තො විරජ්ඣිත්වා පහරී”ති එවං වත්තාරො මා හොන්තූති අත්ථො। <b>අන්නභාරනෙසාදාන</b>න්ති එත්ථ අන්නං වුච්චති යවභත්තං, තං භාරො එතෙසන්ති අන්නභාරා। යාචකානං එතං නාමං। නෙසාදා වුච්චන්ති සාකුණිකා। ඉති සබ්බපච්ඡිමාය කොටියා එතෙසං යාචකනෙසාදානම්පි සක්කච්චමෙව දෙසෙති।
sub:10:කකුධථෙරසුත්තවණ්ණනා
bod:100:දසමෙ <b>අත්තභාවපටිලාභො</b>ති සරීරපටිලාභො। <b>ද්වෙ වා තීණි වා මාගධකානි ගාමක්ඛෙත්තානී</b>ති එත්ථ මාගධිකං ගාමක්ඛෙත්තං අත්ථි ඛුද්දකං, අත්ථි මජ්ඣිමං, අත්ථි මහන්තං। ඛුද්දකං ගාමක්ඛෙත්තං ඉතො චත්තාලීසං උසභානි, ඉතො චත්තාලීසන්ති ගාවුතං හොති, මජ්ඣිමං ඉතො ගාවුතං, ඉතො ගාවුතන්ති අඩ්ඪයොජනං හොති, මහන්තං ඉතො දියඩ්ඪගාවුතං, ඉතො දියඩ්ඪගාවුතන්ති තිගාවුතං හොති। තෙසු ඛුද්දකෙන ගාමක්ඛෙත්තෙන තීණි, ඛුද්දකෙන ච මජ්ඣිමෙන ච ද්වෙ ගාමක්ඛෙත්තානි තස්ස අත්තභාවො। තිගාවුතඤ්හිස්ස සරීරං। <b>පරිහරිස්සාමී</b>ති පටිජග්ගිස්සාමි ගොපයිස්සාමි। <b>රක්ඛස්සෙත</b>න්ති රක්ඛස්සු එතං। <b>මොඝපුරිසො</b>ති තුච්ඡපුරිසො। <b>නාස්සස්සා</b>ති න <pb M=3.42/> එතස්ස භවෙය්ය। <b>සමුදාචරෙය්යාමා</b>ති <pb P=3.278/> කථෙය්යාම। <b>සම්මන්නතී</b>ති සම්මානං කරොති। <b>යං තුමො කරිස්සති තුමොව තෙන පඤ්ඤායිස්සතී</b>ති යං එස කරිස්සති, එසොව තෙන කම්මෙන පාකටො භවිස්සති। සෙසං සබ්බත්ථ උත්තානත්ථමෙවාති।
cen:කකුධවග්ගො පඤ්චමො।
cen:දුතියපණ්ණාසකං නිට්ඨිතං।
tit:3:තතියපණ්ණාසකං
