cha:(15) 5:සමාපත්තිවග්ගවණ්ණනා
bod:164:පඤ්චමස්ස පඨමෙ “ඉතො පුබ්බෙ පරිකම්මං පවත්තං, ඉතො පරං භවඞ්ගං මජ්ඣෙ සමාපත්තී”ති එවං සහ පරිකම්මෙන අප්පනාපරිච්ඡෙදප්පජානනා පඤ්ඤා <b>සමාපත්තිකුසලතා</b>। වුට්ඨානෙ කුසලභාවො <b>වුට්ඨානකුසලතා</b>। පගෙව වුට්ඨානපරිච්ඡෙදකඤාණන්ති එවමෙත්ථ අත්ථො දට්ඨබ්බො।
bod:165:දුතියෙ උජුනො භාවො <b>අජ්ජවං,</b> අජිම්හතා අකුටිලතා අවඞ්කතාති අත්ථො। <b>අභිධම්මෙපි</b> (ධ॰ ස॰ 1346) වුත්තං – “තත්ථ කතමො අජ්ජවො? යා අජ්ජවතා අජිම්හතා අකුටිලතා අවඞ්කතා, අයං වුච්චති අජ්ජවො”ති। <b>අනජ්ජවඤ්ච</b> අජ්ජවප්පටික්ඛෙපෙන වෙදිතබ්බං। ගොමුත්තවඞ්කතා, චන්දලෙඛාවඞ්කතා, නඞ්ගලකොටිවඞ්කතාති හි තයො අනජ්ජවා। එකච්චො හි භික්ඛු පඨමවයෙ මජ්ඣිම-පච්ඡිමවයෙ ච එකවීසතියා අනෙසනාසු ඡසු ච අගොචරෙසු චරති, අයං ගොමුත්තවඞ්කතා නාම, ආදිතො පට්ඨාය යාව පරියොසානා පටිපත්තියා වඞ්කභාවතො। එකො පඨමවයෙ පච්ඡිමවයෙ ච චතුපාරිසුද්ධිසීලං පූරෙති, ලජ්ජී කුක්කුච්චකො සික්ඛාකාමො හොති, මජ්ඣිමවයෙ පුරිමසදිසො, අයං චන්දලෙඛාවඞ්කතා නාම, පටිපත්තියා මජ්ඣට්ඨානෙ <pb M=2.60/> වඞ්කභාවාපත්තිතො। එකො පඨමවයෙපි මජ්ඣිමවයෙපි චතුපාරිසුද්ධිසීලං පූරෙති, ලජ්ජී කුක්කුච්චකො සික්ඛාකාමො හොති, පච්ඡිමවයෙ පුරිමසදිසො, අයං නඞ්ගලකොටිවඞ්කතා නාම, පරියොසානෙ වඞ්කභාවාපත්තිතො। එකො සබ්බම්පෙතං වඞ්කතං පහාය තීසු වයෙසු <pb V=2.55/> පෙසලො ලජ්ජී කුක්කුච්චකො සික්ඛාකාමො හොති, තස්ස යො සො උජුභාවො, ඉදං අජ්ජවං නාම, සබ්බත්ථ උජුභාවසිද්ධිතො।
bod:<b>මද්දව</b>න්ති එත්ථ “ලජ්ජව”න්තිපි පඨන්ති। එවං පනෙත්ථ අත්ථො – “තත්ථ කතමො ලජ්ජවො? යො හිරීයති හිරීයිතබ්බෙන හිරීයති පාපකානං අකුසලානං ධම්මානං සමාපත්තියා, අයං වුච්චති ලජ්ජවො”ති එවං වුත්තො ලජ්ජිභාවො ලජ්ජවං නාම। ඉදං පනෙත්ථ නිබ්බචනං – ලජ්ජතීති ලජ්ජො, හිරිමා, තස්ස භාවො <b>ලජ්ජවං,</b> හිරීති අත්ථො। ලජ්ජා එතස්ස අත්ථීති ලජ්ජී යථා “මාලී මායී”ති, තස්ස භාවො ලජ්ජිභාවො, සා එව ලජ්ජා।
bod:166:තතියෙ <b>අධිවාසනඛන්තී</b>ති එත්ථ අධිවාසනං වුච්චති ඛමනං। තඤ්හි පරෙසං දුක්කටං දුරුත්තඤ්ච පටිවිරොධාකරණෙන අත්තනො උපරි ආරොපෙත්වා වාසනතො “අධිවාසන”න්ති වුච්චති। අධිවාසනලක්ඛණා ඛන්ති අධිවාසනඛන්ති। සුචිසීලතා <b>සොරච්චං</b>। සා හි සොභනකම්මරතතා। සුට්ඨු වා පාපතො ඔරතභාවො විරතතාති ආහ <b>“සුරතභාවො”</b>ති। තෙනෙව <b>අභිධම්මෙපි</b> (ධ॰ ස॰ 1349) –
ind:“තත්ථ කතමං සොරච්චං? යො කායිකො අවීතික්කමො වාචසිකො අවීතික්කමො කායිකවාචසිකො අවීතික්කමො, ඉදං වුච්චති සොරච්චං, සබ්බොපි සීලසංවරො සොරච්ච”න්ති – ආගතො।
bod:167:චතුත්ථෙ සඛිලො වුච්චති සණ්හවාචො, තස්ස භාවො <b>සාඛල්යං,</b> සණ්හවාචතා। තෙනාහ <b>“සණ්හවාචාවසෙන සම්මොදමානභාවො”</b>ති। සණ්හවාචාවසෙන හි සම්මොදමානස්ස පුග්ගලස්ස භාවො නාම සණ්හවාචතා। තෙනෙව <b>අභිධම්මෙ</b> (ධ॰ ස॰ 1350) –
ind:“තත්ථ කතමං සාඛල්යං? යා සා වාචා අණ්ඩකා කක්කසා පරකටුකා පරාභිසජ්ජනී කොධසාමන්තා අසමාධිසංවත්තනිකා, තථාරූපිං <pb M=2.61/> වාචං පහාය යා සා වාචා නෙලා කණ්ණසුඛා පෙමනීයා හදයඞ්ගමා පොරී බහුජනකන්තා බහුජනමනාපා, තථාරූපිං වාචං භාසිතා හොති, යා තත්ථ සණ්හවාචතා සඛිලවාචතා අඵරුසවාචතා, ඉදං වුච්චති සාඛල්ය”න්ති වුත්තං।
bod:තත්ථ <b>අණ්ඩකා</b>ති සදොසෙ සවණෙ රුක්ඛෙ නිය්යාසපිණ්ඩො, අහිච්ඡත්තාදීනි වා උට්ඨිතානි අණ්ඩකානීති <pb V=2.56/> වදන්ති, ඵෙග්ගුරුක්ඛස්ස පන කුථිතස්ස අණ්ඩානි විය උට්ඨිතා චුණ්ණපිණ්ඩියො වා ගණ්ඨියො වා අණ්ඩකා। ඉධ පන බ්යාපජ්ජනකක්කසාදිසභාවතො කණ්ටකප්පටිභාගෙන වාචා අණ්ඩකාති වුත්තා। පදුමනාළං විය සොතං ඝංසයමානා පවිසන්තී <b>කක්කසා</b> දට්ඨබ්බා। කොධෙන නිබ්බත්තා තස්ස පරිවාරභූතා <b>කොධසාමන්තා</b>। පුරෙ සංවද්ධනාරී <b>පොරී</b>। සා විය සුකුමාරා මුදුකා වාචා පොරී වියාති පොරී। <b>සණ්හවාචතා</b>තිආදිනා තං වාචං පවත්තමානං දස්සෙති।
bod:168:පඤ්චමෙ <b>“අවිහිංසාති කරුණාපුබ්බභාගො”</b>ති එත්තකමෙව ඉධ වුත්තං, දීඝනිකායට්ඨකථාය <b>සඞ්ගීතිසුත්තවණ්ණනායං</b> (දී॰ නි॰ අට්ඨ॰ 3.304) පන “අවිහිංසාති කරුණාපි කරුණාපුබ්බභාගොපී”ති වුත්තං। <b>අභිධම්මෙපි</b> (විභ॰ 182) “තත්ථ කතමා අවිහිංසා? යා සත්තෙසු කරුණා කරුණායනා කරුණායිතත්තං කරුණාචෙතොවිමුත්ති, අයං වුච්චති අවිහිංසා”ති ආගතං। එත්ථාපි හි යා කාචි කරුණා “කරුණා”ති වුත්තා, කරුණාචෙතොවිමුත්ති පන අප්පනාප්පත්තාව।
bod:සුචිසද්දතො භාවෙ යකාරං ඉකාරස්ස ච උකාරාදෙසං කත්වා අයං නිද්දෙසොති ආහ <b>“සොචබ්යං සුචිභාවො”</b>ති। එත්ථ ච <b>සොචබ්ය</b>න්ති සීලවසෙන සුචිභාවොති වුත්තං। දීඝනිකායට්ඨකථාය <b>සඞ්ගීතිසුත්තවණ්ණනායං</b> (දී॰ නි॰ අට්ඨ॰ 3.304) පන “සොචෙය්යන්ති මෙත්තාය ච මෙත්තාපුබ්බභාගස්ස ච වසෙන සුචිභාවො”ති වුත්තං। තෙනෙව <b>අභිධම්මෙපි</b> “තත්ථ කතමං සොචබ්යං? යා සත්තෙසු මෙත්ති මෙත්තායනා මෙත්තායිතත්තං මෙත්තාචෙතොවිමුත්ති, ඉදං වුච්චති සොචබ්ය”න්ති නිද්දෙසො කතො। එත්ථාපි හි “මෙත්තී”තිආදිනා යා කාචි මෙත්තා වුත්තා, මෙත්තාචෙතොවිමුත්ති පන අප්පනාප්පත්තාව।
bod:169-171:ඡට්ඨසත්තමඅට්ඨමානි <pb M=2.62/> හෙට්ඨා වුත්තනයානෙව।
bod:172:නවමෙ කාමං සම්පයුත්තධම්මෙසු ථිරභාවොපි බලට්ඨො එව, පටිපක්ඛෙහි පන අකම්පනීයතං සාතිසයං බලට්ඨොති වුත්තං <b>“මුට්ඨස්සච්චෙ අකම්පනෙනා”</b>තිආදි।
bod:173:දසමෙ පච්චනීකධම්මසමනතො <b>සමථො,</b> සමාධීති ආහ <b>“සමථොති චිත්තෙකග්ගතා”</b>ති। අනිච්චාදිනා විවිධෙනාකාරෙන දස්සනතො පස්සනතො <b>විපස්සනා,</b> පඤ්ඤාති ආහ <b>“සඞ්ඛාරපරිග්ගාහකඤාණ”</b>න්ති।
bod:174:එකාදසමෙ <pb V=2.57/> <b>දුස්සීල්ය</b>න්ති සමාදින්නස්ස සීලස්ස භෙදකරො වීතික්කමො। <b>දිට්ඨිවිපත්තී</b>ති “අත්ථි දින්න”න්තිආදිනයප්පවත්තාය සම්මාදිට්ඨියා දූසිකා මිච්ඡාදිට්ඨීති ආහ <b>“දිට්ඨිවිපත්තීති මිච්ඡාදිට්ඨී”</b>ති।
bod:175:ද්වාදසමෙ <b>සීලසම්පදා</b>ති සබ්බභාගතො තස්ස අනූනතාපත්ති පරිපුණ්ණභාවො සීලසම්පදා। පරිපූරණත්ථො හෙත්ථ සම්පදාසද්දො। තෙනෙවාහ <b>“පරිපුණ්ණසීලතා”</b>ති। <b>දිට්ඨිසම්පදා</b>ති අත්ථිකදිට්ඨිආදිසම්මාදිට්ඨිපාරිපූරිභාවෙන පවත්තං ඤාණං। තඤ්ච කම්මස්සකතාසම්මාදිට්ඨිආදිවසෙන පඤ්චවිධං හොතීති ආහ <b>“තෙන කම්මස්සකතා”</b>ති।
bod:176:තෙරසමෙ <b>සීලවිසුද්ධී</b>ති විසුද්ධිං පාපෙතුං සමත්ථං සීලං, චිත්තවිසුද්ධිආදිඋපරිවිසුද්ධියා පච්චයො භවිතුං සමත්ථං විසුද්ධසීලන්ති වුත්තං හොති। සුවිසුද්ධමෙව හි සීලං තස්සා පදට්ඨානං හොති। තෙනාහ <b>“සීලවිසුද්ධීහි විසුද්ධිසම්පාපකං සීල”</b>න්ති। එත්ථාපි <b>විසුද්ධිසම්පාපක</b>න්ති චිත්තවිසුද්ධිආදිඋපරිවිසුද්ධියා සම්පාපකන්ති අත්ථො දට්ඨබ්බො। <b>අභිධම්මෙ</b> (ධ॰ ස॰ 1372) පනායං “තත්ථ කතමා සීලවිසුද්ධි? කායිකො අවීතික්කමො වාචසිකො අවීතික්කමො කායිකවාචසිකො අවීතික්කමො, අයං වුච්චති සීලවිසුද්ධී”ති එවං විභත්තා।
bod:<b>දිට්ඨිවිසුද්ධී</b>ති විසුද්ධිං පාපෙතුං සමත්ථං දස්සනඤාණං දස්සනවිසුද්ධි, පරමත්ථවිසුද්ධිං නිබ්බානඤ්ච පාපෙතුං උපනෙතුං සමත්ථං කම්මස්සකතඤාණාදි සම්මාදස්සනන්ති අත්ථො। තෙනාහ <b>“විසුද්ධිසම්පාපිකා…පෙ॰… පඤ්චවිධාපි වා සම්මාදිට්ඨී”</b>ති। එත්ථාපි <b>විසුද්ධිසම්පාපිකා</b>ති ඤාණදස්සනවිසුද්ධියා දස්සනනිබ්බානසඞ්ඛාතාය <pb M=2.63/> පරමත්ථවිසුද්ධියා ච සම්පාපිකාති එවමත්ථො දට්ඨබ්බො। <b>අභිධම්මෙ</b> (ධ॰ ස॰ 1373) පනායං “තත්ථ කතමා දිට්ඨිවිසුද්ධි? කම්මස්සකතඤාණං, සච්චානුලොමිකං ඤාණං, මග්ගස්ස මග්ගසමඞ්ගිස්ස ඤාණං, ඵලසමඞ්ගිස්ස ඤාණ”න්ති එවං වුත්තං।
bod:එත්ථ ච ඉදං අකුසලකම්මං නො සකං, ඉදං පන කම්මං සකන්ති එවං බ්යතිරෙකතො අන්වයතො ච කම්මස්සකතජානනඤාණං <b>කම්මස්සකතඤාණං</b>। තිවිධදුච්චරිතඤ්හි අත්තනා කතම්පි පරෙන කතම්පි නො සකකම්මං නාම හොති අත්ථභඤ්ජනතො, සුචරිතං සකකම්මං නාම අත්ථජනනතො। විපස්සනාඤාණං පන වචීසච්චඤ්ච අනුලොමෙති, පරමත්ථසච්චඤ්ච න විලොමෙතීති <b>සච්චානුලොමිකඤාණ</b>න්ති වුත්තං। විපස්සනාඤාණඤ්හි ලක්ඛණානි පටිවිජ්ඣනත්ථං ආරම්භකාලෙ <pb V=2.58/> “අනිච්චං දුක්ඛං අනත්තා”ති පවත්තං වචීසච්චඤ්ච අනුලොමෙති, තථෙව පටිවිජ්ඣනතො පරමත්ථසච්චං නිබ්බානඤ්ච න විලොමෙති න විරාධෙති එකන්තෙනෙව සම්පාපනතො।
bod:177:චුද්දසමෙ <b>දිට්ඨිවිසුද්ධී</b>ති පඨමමග්ගසම්මාදිට්ඨි වුත්තා। <b>යථාදිට්ඨිස්ස ච පධාන</b>න්ති තංසම්පයුත්තමෙව වීරියං। තෙනෙව <b>දීඝනිකායට්ඨකථායං</b> (දී॰ නි॰ අට්ඨ॰ 3.304) “දිට්ඨිවිසුද්ධීති ඤාණදස්සනං කථිතං। යථාදිට්ඨිස්ස ච පධානන්ති තංසම්පයුත්තමෙව වීරිය”න්ති වුත්තං। එත්ථ හි <b>ඤාණදස්සන</b>න්ති ඤාණභූතං දස්සනං। තෙන දස්සනමග්ගං වදති। <b>තංසම්පයුත්තමෙව වීරිය</b>න්ති පඨමමග්ගසම්පයුත්තවීරියමාහ। අපිච <b>දිට්ඨිවිසුද්ධී</b>ති සබ්බාපි මග්ගසම්මාදිට්ඨි। <b>යථාදිට්ඨිස්ස ච පධාන</b>න්ති තංසම්පයුත්තමෙව වීරියං। තෙනෙව <b>දීඝනිකායට්ඨකථායං</b> “අපිච පුරිමපදෙන චතුමග්ගඤාණං, පච්ඡිමපදෙන තංසම්පයුත්තං වීරිය”න්ති වුත්තං।
bod:අථ වා <b>දිට්ඨීවිසුද්ධී</b>ති කම්මස්සකතඤාණාදිසඞ්ඛාතා සබ්බාපි සම්මාදිට්ඨි වුත්තා। <b>යථාදිට්ඨිස්ස ච පධාන</b>න්ති යො චෙතසිකො වීරියාරම්භො…පෙ॰… සම්මාවායාමොති। අයමෙව පාළියා සමෙති। අභිධම්මෙ හි “දිට්ඨිවිසුද්ධි ඛො පනාති යා පඤ්ඤා පජානනා…පෙ॰… අමොහො ධම්මවිචයො සම්මාදිට්ඨි। යථාදිට්ඨිස්ස ච පධානන්ති යො චෙතසිකො වීරියාරම්භො…පෙ॰… සම්මාවායාමො”ති එවමයං දුකො විභත්තො। තෙනෙව <b>අභිධම්මට්ඨකථායං</b> (ධ॰ ස॰ අට්ඨ॰ 1374) “යා පඤ්ඤා පජානනාතිආදීහි හෙට්ඨා වුත්තානි කම්මස්සකතඤාණාදීනෙව චත්තාරි ඤාණානි විභත්තානි। ‘යො චෙතසිකො වීරියාරම්භො’තිආදීහි <pb M=2.64/> පදෙහි නිද්දිට්ඨං වීරියං ගහිතං පඤ්ඤාය ලොකියට්ඨානෙ ලොකියං, ලොකුත්තරට්ඨානෙ ලොකුත්තර”න්ති වුත්තං।
bod:ඉධාපි විසුද්ධිසම්පාපිකා චතුමග්ගසම්මාදිට්ඨි, පඤ්චවිධාපි වා සම්මාදිට්ඨි දිට්ඨිවිසුද්ධීති අධිප්පායෙන <b>“දිට්ඨිවිසුද්ධීති විසුද්ධිසම්පාපිකා සම්මාදිට්ඨියෙවා”</b>ති වුත්තං। <b>හෙට්ඨිමමග්ගසම්පයුත්තං වීරිය</b>න්ති ඉදං පන “යථාදිට්ඨිස්ස ච පධානන්ති පඨමමග්ගසම්පයුත්තං වීරියන්ති වුත්ත”න්ති අධිප්පායෙන වදති। එත්ථ ච තංතංභාණකානං මතභෙදෙනායං වණ්ණනාභෙදොති න අට්ඨකථාවචනානං අඤ්ඤමඤ්ඤවිරොධො සඞ්කිතබ්බො। අථ යථාදිට්ඨිස්ස ච පධානන්ති හෙට්ඨිමමග්ගසම්පයුත්තමෙව වීරියං කස්මා වුත්තන්ති ආහ <b>“තඤ්හි තස්සා දිට්ඨියා අනුරූපත්තා”</b>තිආදි। තත්ථ <b>තස්සා දිට්ඨියා</b>ති හෙට්ඨිමමග්ගසම්පයුත්තාය දිට්ඨියා। <b>යථාදිට්ඨිස්සා</b>ති අනුරූපදිට්ඨිස්ස කල්යාණදිට්ඨිස්ස නිබ්බත්තිතප්පකාරදිට්ඨිස්ස වා නිබ්බත්තෙතබ්බපධානානුරූපදිට්ඨිස්ස යථාදිට්ඨිප්පවත්තකිරියස්ස වාති එවම්පෙත්ථ අත්ථං සංවණ්ණයන්ති।
bod:178:පන්නරසමෙ <pb V=2.59/> සමත්තං තුස්සනං තිත්ති සන්තුට්ඨි, නත්ථි එතස්ස සන්තුට්ඨීති අසන්තුට්ඨි, අසන්තුට්ඨිස්ස භාවො <b>අසන්තුට්ඨිතා</b>। යා කුසලානං ධම්මානං භාවනාය අසන්තුට්ඨස්ස භිය්යොකම්යතා, තස්සා එතං අධිවචනං। තාය හි සමඞ්ගිභූතො පුග්ගලො සීලං පූරෙත්වා ඣානං උප්පාදෙති, ඣානං ලභිත්වා විපස්සනං ආරභති, ආරද්ධවිපස්සකො අරහත්තං අග්ගහෙත්වා අන්තරා වොසානං නාපජ්ජති, “අලමෙත්තාවතා කතමෙත්තාවතා”ති සඞ්කොචං න පාපුණාති। තෙනාහ <b>“අඤ්ඤත්ර අරහත්තමග්ගා කුසලෙසු ධම්මෙසු අසන්තුට්ඨිභාවො”</b>ති। තත්ර <b>අඤ්ඤත්ර අරහත්තමග්ගා</b>ති අරහත්තමග්ගසම්පත්තං විනාති අත්ථො। “අප්පටිවානිතා ච පධානස්මි”න්ති ඉදං හෙට්ඨා වුත්තනයත්තා උත්තානත්ථමෙවාති න විභත්තං।
bod:179:සොළසමෙ මුට්ඨා නට්ඨා සති එතස්සාති මුට්ඨස්සති, තස්ස භාවො <b>මුට්ඨස්සච්ච</b>න්ති ආහ <b>“මුට්ඨස්සච්චන්ති මුට්ඨස්සතිභාවො”</b>ති। <b>මුට්ඨස්සතිභාවො</b>ති ච සතිප්පටිපක්ඛො ධම්මො, න සතියා අභාවමත්තං। <b>අසම්පජඤ්ඤ</b>න්ති “තත්ථ කතමං අසම්පජඤ්ඤං? යං අඤ්ඤාණං අදස්සනං…පෙ॰… අවිජ්ජාලඞ්ඝී මොහො අකුසලමූල”න්ති (ධ॰ ස॰ 1357) එවං වුත්තා අවිජ්ජායෙව। තථා හි විජ්ජාපටිපක්ඛො අවිජ්ජා විජ්ජාය පහාතබ්බතො, එවං සම්පජඤ්ඤප්පටිපක්ඛො අසම්පජඤ්ඤං <pb M=2.65/>। යස්මා පන සම්පජඤ්ඤප්පටිපක්ඛෙ සති තස්ස වසෙන ඤාණස්ස අභාවො හොති, තස්මා වුත්තං <b>“අඤ්ඤාණභාවො”</b>ති।
bod:180:සත්තරසමෙ <b>අපිලාපනලක්ඛණා සතී</b>ති උදකෙ ලාබු විය යෙන චිත්තං ආරම්මණෙ පිලවිත්වා විය තිට්ඨති, න ඔගාහති, තං පිලාපනං। න පිලාපනං අපිලාපනං, තං ලක්ඛණං සභාවො එතිස්සාති අපිලාපනලක්ඛණා।
cen:සමාපත්තිවග්ගවණ්ණනා නිට්ඨිතා।
cen:තතියපණ්ණාසකං නිට්ඨිතං।
