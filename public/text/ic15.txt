cha:(16) 6:අචෙලකවග්ගවණ්ණනා
bod:157-163:ඉතො <pb V=2.238/> පරෙසු <b>ආගාළ්හා පටිපදා</b>ති ගාළ්හා කක්ඛළා ලොභවසෙන ථිරග්ගහණා। <b>නිජ්ඣාමා</b>ති අත්තකිලමථානුයොගවසෙන සුට්ඨු ඣාමා සන්තත්තා පරිතත්තා। <b>මජ්ඣිමා</b>ති නෙව කක්ඛළා න ඣාමා මජ්ඣෙ භවා। <b>අචෙලකො</b>ති නිච්චෙලො නග්ගො। <b>මුත්තාචාරො</b>ති විස්සට්ඨාචාරො, උච්චාරකම්මාදීසු ලොකියකුලපුත්තාචාරෙන විරහිතො ඨිතකොව උච්චාරං කරොති, පස්සාවං කරොති, ඛාදති භුඤ්ජති। <b>හත්ථාපලෙඛනො</b>ති හත්ථෙ පිණ්ඩම්හි නිට්ඨිතෙ ජිව්හාය හත්ථං <pb P=2.384/> අපලෙඛති, උච්චාරම්පි කත්වා හත්ථස්මිංයෙව දණ්ඩකසඤ්ඤී හුත්වා හත්ථෙන අපලෙඛති। භික්ඛාය ගහණත්ථං “එහි, භදන්තෙ”ති වුත්තො න එතීති <b>න එහිභදන්තිකො</b>। “තෙන හි තිට්ඨ, භන්තෙ”ති වුත්තොපි න තිට්ඨතීති <b>න තිට්ඨභදන්තිකො</b>। තදුභයම්පි කිර සො “එතස්ස වචනං කතං භවිස්සතී”ති න කරොති। <b>අභිහට</b>න්ති පුරෙතරං ගහෙත්වා ආහටභික්ඛං। <b>උද්දිස්සකත</b>න්ති ඉදං තුම්හෙ උද්දිස්ස කතන්ති එවමාරොචිතභික්ඛං। <b>නිමන්තන</b>න්ති “අසුකං නාම කුලං වා වීථිං වා ගාමං වා පවිසෙය්යාථා”ති එවං නිමන්තිතභික්ඛම්පි න සාදියති න ගණ්හාති। <b>න කුම්භිමුඛා</b>ති කුම්භිතො උද්ධරිත්වා දීයමානං භික්ඛම්පි න ගණ්හාති। <b>න කළොපිමුඛා</b>ති කළොපීති උක්ඛලි වා පච්ඡි වා, තතොපි න ගණ්හාති। කස්මා? “කුම්භිකළොපියො මං නිස්සාය කටච්ඡුනා පහාරං ලභන්තී”ති। <b>න එළකමන්තර</b>න්ති උම්මාරං අන්තරං කත්වා දීයමානං න ගණ්හාති। කස්මා? “අයං මං නිස්සාය අන්තරකරණං ලභතී”ති। <b>දණ්ඩමුසලෙසු</b>පි එසෙව නයො। <b>ද්වින්න</b>න්ති <pb M=2.246/> ද්වීසු භුඤ්ජමානෙසු එකස්මිං උට්ඨාය දෙන්තෙ න ගණ්හාති। කස්මා? කබළන්තරායො හොතීති।
bod:<b>න ගබ්භිනියා</b>තිආදීසු පන ගබ්භිනියා කුච්ඡියං දාරකො කිලමති, පායන්තියා දාරකස්ස ඛීරන්තරායො හොති, පුරිසන්තරගතාය රතිඅන්තරායො හොතීති න ගණ්හාති। <b>න සඞ්කිත්තීසූ</b>ති සඞ්කිත්තෙත්වා කතභත්තෙසු। දුබ්භික්ඛසමයෙ කිර අචෙලකසාවකා අචෙලකානං අත්ථාය තතො තතො තණ්ඩුලාදීනි <pb P=2.385/> සමාදපෙත්වා භත්තං පචන්ති, උක්කට්ඨාචෙලකො තතො න පටිග්ගණ්හාති। <b>න යත්ථ සා</b>ති යත්ථ සුනඛො “පිණ්ඩං ලභිස්සාමී”ති උපට්ඨිතො හොති, තත්ථ තස්ස අදත්වා ආහටං න ගණ්හාති। කස්මා? එතස්ස පිණ්ඩන්තරායො හොතීති। <b>සණ්ඩසණ්ඩචාරිනී</b>ති සමූහසමූහචාරිනී <pb V=2.239/>। සචෙ හි අචෙලකං දිස්වා “ඉමස්ස භික්ඛං දස්සාමා”ති මනුස්සා භත්තගෙහං පවිසන්ති, තෙසු ච පවිසන්තෙසු කළොපිමුඛාදීසු නිලීනා මක්ඛිකා උප්පතිත්වා සණ්ඩසණ්ඩා චරන්ති, තතො ආහටං භික්ඛං න ගණ්හාති। කස්මා? “මං නිස්සාය මක්ඛිකානං ගොචරන්තරායො ජාතො”ති।
bod:<b>ථුසොදක</b>න්ති සබ්බසස්සසම්භාරෙහි කතසොවීරකං। එත්ථ ච සුරාපානමෙව සාවජ්ජං, අයං පන සබ්බෙසු සාවජ්ජසඤ්ඤී। <b>එකාගාරිකො</b>ති යො එකස්මිංයෙව ගෙහෙ භික්ඛං ලභිත්වා නිවත්තති। <b>එකාලොපිකො</b>ති එකෙනෙව ආලොපෙන යාපෙති। <b>ද්වාගාරිකාදීසු</b>පි එසෙව නයො। <b>එකිස්සාපි දත්තියා</b>ති එකාය දත්තියා। දත්ති නාම එකා ඛුද්දකපාති හොති, යත්ථ අග්ගභික්ඛං පක්ඛිපිත්වා ඨපෙන්ති। <b>එකාහික</b>න්ති එකදිවසන්තරිකං। <b>අද්ධමාසික</b>න්ති අද්ධමාසන්තරිකං। <b>පරියායභත්තභොජන</b>න්ති වාරභත්තභොජනං, එකාහවාරෙන ද්වීහවාරෙන සත්තාහවාරෙන අද්ධමාසවාරෙනාති එවං දිවසවාරෙන ආභතභත්තභොජනං। <b>සාකභක්ඛො</b>තිආදීනි වුත්තත්ථානෙව।
bod:<b>උබ්භට්ඨකො</b>ති උද්ධං ඨිතකො। <b>උක්කුටිකප්පධානමනුයුත්තො</b>ති උක්කුටිකවීරියමනුයුත්තො, ගච්ඡන්තොපි උක්කුටිකොව හුත්වා උප්පතිත්වා උප්පතිත්වා ගච්ඡති। <b>කණ්ටකාපස්සයිකො</b>ති අයකණ්ටකෙ වා පකතිකණ්ටකෙ වා භූමියං <pb P=2.386/> කොට්ටෙත්වා තත්ථ චම්මං අත්ථරිත්වා ඨානචඞ්කමාදීනි කරොති। <b>සෙය්ය</b>න්ති <pb M=2.247/> සයන්තොපි තත්ථෙව සෙය්යං කප්පෙති। සායං තතියමස්සාති <b>සායතතියකං</b>। පාතො මජ්ඣන්හිකෙ සායන්ති දිවසස්ස තික්ඛත්තුං “පාපං පවාහෙස්සාමී”ති උදකොරොහනානුයොගං අනුයුත්තො විහරති।
bod:<b>කායෙ කායානුපස්සී</b>තිආදීනි හෙට්ඨා එකකනිපාතවණ්ණනායං වුත්තනයෙනෙව වෙදිතබ්බානි। <b>අයං වුච්චති, භික්ඛවෙ, මජ්ඣිමා පටිපදා</b>ති, භික්ඛවෙ, අයං කාමසුඛල්ලිකානුයොගඤ්ච අත්තකිලමථානුයොගඤ්චාති ද්වෙ අන්තෙ අනුපගතා, සස්සතුච්ඡෙදන්තෙහි වා විමුත්තා මජ්ඣිමා පටිපදාති වෙදිතබ්බා।
cen:අචෙලකවග්ගො ඡට්ඨො।
