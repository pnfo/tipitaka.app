cha:පාරාජිකකථාවණ්ණනා
bod:1965:<b>ඡන්දසො</b>ති මෙථුනසෙවනරාගපටිසංයුත්තෙන ඡන්දෙන। එතෙන “ඡන්දෙ පන අසති බලක්කාරෙන පධංසිතාය අනාපත්තී”ති (කඞ්ඛා॰ අට්ඨ॰ මෙථුනධම්මසික්ඛාපදවණ්ණනා) <b>අට්ඨකථා</b> සූචිතා හොති। සා සමණී පාරාජිකා නාම හොතීති පවුච්චතීති යොජනා।
bod:1966-7:“සජීවස්ස අපි අජීවස්සා”ති පදච්ඡෙදො। <b>“සන්ථතං වා අසන්ථත”</b>න්ති ඉදං “අඞ්ගජාත”න්ති ඉමස්ස විසෙසනං। <b>අත්තනො තිවිධෙ මග්ගෙ</b>ති අත්තනො වච්චපස්සාවමුඛමග්ගානං අඤ්ඤතරස්මිං මග්ගෙ। එත්ථ “සන්ථතෙ වා අසන්ථතෙ වා”ති සෙසො, <b>“අල්ලොකාසෙ”</b>ති ඉමිනා සම්බන්ධො। “යෙභුය්යඅක්ඛායිතාදික”න්ති පදච්ඡෙදො। <b>ආදි</b>-සද්දෙන අක්ඛායිතං සඞ්ගණ්හාති।
bod:මනුස්සපුරිසාදීනං නවන්නං සජීවස්සපි අජීවස්සපි යස්ස කස්සචි සන්ථතං වා අසන්ථතං වා යෙභුය්යක්ඛායිතාදිකං අඞ්ගජාතං අත්තනො සන්ථතෙ වා අසන්ථතෙ වා තිවිධෙ මග්ගෙ අල්ලොකාසෙ තිලඵලමත්තම්පි පවෙසෙන්තී පරාජිතාති යොජනා।
bod:1968:<b>සාධාරණවිනිච්ඡය</b>න්ති <pb M=2.32/> භික්ඛුභික්ඛුනීනං සාධාරණසික්ඛාපදවිනිච්ඡයං।
bod:1969-70:<b>අධක්ඛක</b>න්ති එත්ථ අක්ඛකානං අධොති විග්ගහො। <b>උබ්භජාණුමණ්ඩල</b>න්ති ජාණුමණ්ඩලානං උබ්භන්ති විග්ගහො। <b>උබ්භ</b>-සද්දො උද්ධං-සද්දපරියායො। ඉධ “අත්තනො”ති සෙසො। <b>අවස්සුතස්සා</b>ති කායසංසග්ගරාගෙන තින්තස්ස। <b>අවස්සුතා</b>ති එත්ථාපි එසෙව නයො। <b>යා</b>ති වුත්තත්තා “සා”ති ලබ්භති। <b>සරීර</b>න්ති එත්ථ “යං කිඤ්චී”ති සෙසො। පරොපක්කමමූලකං පාරාජිකං දස්සෙතුමාහ <pb V=2.27/> <b>“තෙන වා ඵුට්ඨා”</b>ති। එත්ථ “යථාපරිච්ඡින්නෙ කායෙ”ති ච “සාදියෙය්යා”ති ච වත්තබ්බං।
bod:යා පන භික්ඛුනී අවස්සුතා අවස්සුතස්ස මනුස්සපුග්ගලස්ස යං කිඤ්චි <b>සරීරං</b> අත්තනො <b>අධක්ඛකං උබ්භජාණුමණ්ඩලං</b> යං සරීරකං, තෙන සරීරකෙන ඡුපෙය්ය, <b>තෙන</b> මනුස්සපුරිසෙන යථාපරිච්ඡින්නෙ කායෙ <b>ඵුට්ඨා</b> සාදියෙය්ය වා, සා පාරාජිකා සියාති යොජනා।
bod:1971-2:<b>“ගහිතං උබ්භජාණුනා”</b>ති ඉමිනා කප්පරතො උද්ධං පාරාජිකක්ඛෙත්තමෙවාති දීපෙති। අත්තනො යථාවුත්තප්පකාරෙන කායෙනාති යොජනා, අත්තනො “අධක්ඛක”න්තිආදිවුත්තප්පකාරෙන කායෙනාති අත්ථො। තථා අවස්සුතාය අවස්සුතස්ස <b>පුරිසස්ස</b> කායපටිබද්ධං ඵුසන්තියා ථුල්ලච්චයං හොති। අත්තනො යථාපරිච්ඡින්නකායපටිබද්ධෙන තථා අවස්සුතාය අවස්සුතස්ස පුරිසස්ස කායං ඵුසන්තියා ථුල්ලච්චයං හොති।
bod:1973:අත්තනො අවසෙසෙන කායෙන අවස්සුතාය අවස්සුතස්ස පුරිසපුග්ගලස්ස <b>කායං</b> ඵුසන්තියා ථුල්ලච්චයං <pb M=2.33/> හොති। එවං අත්තනො පයොගෙ ච පුරිසස්ස පයොගෙ ච තස්සා භික්ඛුනියායෙව ථුල්ලච්චයං හොතීති යොජනා।
bod:1974:යක්ඛපෙතතිරච්ඡානපණ්ඩකානං කායං “අධක්ඛකං උබ්භජාණුමණ්ඩල”න්ති යථාපරිච්ඡින්නං තථෙව අත්තනො කායෙන උභතොඅවස්සවෙ සති ඵුසන්තියා <b>අස්සා</b> භික්ඛුනියා ථුල්ලච්චයං, තථෙව යක්ඛාදීනං පයොගෙපි තස්සායෙව ථුල්ලච්චයං හොතීති යොජනා।
bod:1975:<b>එකතොවස්සවෙ චාපී</b>ති භික්ඛුනියා වසෙන එකතොඅවස්සවෙ චාපි। <b>ථුල්ලච්චයමුදීරිත</b>න්ති පාරාජිකක්ඛෙත්තභූතෙන අත්තනො කායෙන මනුස්සපුරිසස්ස කායං ඵුසන්තියා ථුල්ලච්චයං <b>අට්ඨකථායං</b> (පාචි॰ අට්ඨ॰ 662) වුත්තන්ති අත්ථො। <b>අවසෙසෙ ච සබ්බත්ථා</b>ති යථාවුත්තපාරාජිකක්ඛෙත්තතො අවසෙසෙ ථුල්ලච්චයක්ඛෙත්තෙ සබ්බත්ථ එකතොඅවස්සවෙ සති දුක්කටං හොතීති අත්ථො। කායපටිබද්ධෙන කායපටිබද්ධාමසනාදීසු සබ්බත්ථ උභතොඅවස්සවෙ වා එකතොඅවස්සවෙ වා දුක්කටමෙව හොති।
bod:1976:<b>“උබ්භක්ඛකමධොජාණුමණ්ඩල”</b>න්ති <pb V=2.28/> <b>යං</b> අපාරාජිකක්ඛෙත්තං ඉධ දස්සිතං, එත්ථ එකතොඅවස්සවෙ දුක්කටං හොති। කප්පරස්ස ච හෙට්ඨාපි <b>එත්ථෙව</b> අධොජාණුමණ්ඩලෙ සඞ්ගහං ගතන්ති යොජනා।
bod:1977-9:භික්ඛු භික්ඛුනියා සද්ධිං සචෙ කායසංසග්ගං <b>කෙලායති</b> සෙවතීති යොජනා। <b>භික්ඛුනියා නාසො සියා</b>ති සීලවිනාසො පාරාජිකාපත්ති සියාති අත්ථො। <b>ගෙහපෙම</b>න්ති එත්ථ “ගෙහසිතපෙම”න්ති වත්තබ්බෙ ගාථාබන්ධවසෙන සිත-සද්දලොපො, අත්ථො පනස්ස භික්ඛුවිභඞ්ගෙ වුත්තනයොව।
bod:1980:<b>අවිසෙසෙනා</b>ති <pb M=2.34/> “භික්ඛුනියා”ති වා “භික්ඛුස්සා”ති වා විසෙසං අකත්වා।
bod:1981:<b>යස්සා</b>ති භික්ඛුස්ස වා භික්ඛුනියා වා। <b>යත්ථා</b>ති භික්ඛුනියං වා භික්ඛුස්මිං වා। <b>මනොසුද්ධ</b>න්ති කායසංසග්ගාදිරාගරහිතං। <b>තස්ස</b> භික්ඛුස්ස වා භික්ඛුනියා වා <b>තත්ථ</b> භික්ඛුනියං වා භික්ඛුස්මිං වා විසයෙ <b>නදොසතා</b> අනාපත්තීති අත්ථො।
bod:1982:<b>භින්දිත්වා</b>ති සීලභෙදං කත්වා। භික්ඛුනියා අපකතත්තා ආහ <b>“නෙව හොති භික්ඛුනිදූසකො”</b>ති।
bod:1983:<b>අථා</b>ති වාක්යාරම්භෙ। <b>න හොතාපත්ති භික්ඛුනො</b>ති එත්ථ භික්ඛුනීහි කායසංසග්ගසඞ්ඝාදිසෙසමාහ।
bod:1984:“ඛෙත්තෙ”ති වක්ඛමානං “ඵුට්ඨා”ති ඉමිනා යොජෙත්වා <b>“පාරාජික”</b>න්තිආදීහි, “ථුල්ලච්චයං ඛෙත්තෙ”තිආදීහි ච සම්බන්ධිතබ්බං। “පාරාජික”න්ති වක්ඛමානත්තා <b>ඵුට්ඨා</b>ති එත්ථ “පාරාජිකක්ඛෙත්තෙ”ති සෙසො।
bod:1985:<b>තථා</b>ති නිච්චලාපි සාදියති। <b>ඛෙත්තෙ</b>ති ථුල්ලච්චයාදීනං ඛෙත්තෙ। කායෙන නිච්චලායපි චිත්තෙන සාදියන්තියා ආපත්ති කස්මා වුත්තාති ආහ <b>“වුත්තත්තා…පෙ॰… සත්ථුනා”</b>ති <pb V=2.29/>, භික්ඛුපාතිමොක්ඛෙ විය “කායසංසග්ගං සමාපජ්ජෙය්යා”ති අවත්වා ඉධ “කායසංසග්ගං සාදියෙය්යා”ති වුත්තත්තාති අධිප්පායො।
bod:1986:<b>තස්සා</b> ආපත්තියා। <b>ක්රියසමුට්ඨාන</b>න්ති කිරියාය සමුට්ඨානං। <b>එවං සතී</b>ති සාදියනමත්තෙනෙව ආපජ්ජිතබ්බභාවෙ සති। <b>ඉද</b>න්ති “කිරියසමුට්ඨාන”මිතිවිධානං। <b>තබ්බහුලෙනෙව නයෙනා</b>ති <pb M=2.35/> කිරියසමුට්ඨානබාහුල්ලෙන නයෙන ඛදිරවනාදිවොහාරො වියාති දට්ඨබ්බං।
bod:1987:<b>තස්සා</b> භික්ඛුනියා <b>අසඤ්චිච්ච</b> විරජ්ඣිත්වා ආමසන්තියා අනාපත්ති, “අයං පුරිසො”ති වා “ඉත්ථී”ති වා <b>අජානිත්වා</b> ආමසන්තියා අනාපත්ති, පුරිසස්ස ආමසනෙ සති ඵස්සං අසාදියන්තියා වා අනාපත්තීති යොජනා।
bod:1988:<b>ඛිත්තචිත්තායා</b>ති යක්ඛුම්මත්තාය। <b>උම්මත්තිකාය වා</b>ති පිත්තකොපෙන උම්මාදප්පත්තාය। ඉදඤ්ච “අසුචී”ති වා “චන්දන”න්ති වා විසෙසතං අජානනමෙව පමාණං।
cen:උබ්භජාණුමණ්ඩලකථාවණ්ණනා।
bod:1989-90:<b>“පාරාජිකත්තං ජානන්තී”</b>ති ඉමිනා අවසෙසාපත්තිං ජානිත්වා ඡාදෙන්තියා පාරාජිකාභාවං දීපෙති। <b>සලිඞ්ගෙ තු ඨිතායා</b>ති පබ්බජ්ජාලිඞ්ගෙයෙව ඨිතාය। ඉති ධුරෙ නික්ඛිත්තමත්තස්මින්ති යොජනා। <b>ඉති</b>-සද්දො නිදස්සනෙ। ඉතරාය පුබ්බෙයෙව ආපන්නත්තා තමපෙක්ඛිත්වා <b>“සා චා”</b>ති ආහ।
bod:1991:වුත්තාවිසිට්ඨං සබ්බං විනිච්ඡයං සඞ්ගහෙතුමාහ <b>“සෙස”</b>න්තිආදි। <b>තත්ථා</b>ති දුට්ඨුල්ලපටිච්ඡාදනෙ।
cen:වජ්ජපටිච්ඡාදිකථාවණ්ණනා।
bod:1992-5:<b>සඞ්ඝෙනා</b>ති සමග්ගෙන සඞ්ඝෙන। <b>උක්ඛිත්තකො</b>ති ආපත්තියා අදස්සනාදීසු උක්ඛිත්තකො। <b>“උක්ඛෙපනෙ ඨිතො”</b>ති ඉමිනා උක්ඛෙපනීයකම්මකතස්ස අනොසාරිතභාවං දීපෙති। යා <pb V=2.30/> දිට්ඨි එතස්සාති <b>යංදිට්ඨිකො,</b> සො උක්ඛිත්තකො භික්ඛු යාය දිට්ඨියා සමන්නාගතො හොතීති අධිප්පායො <pb M=2.36/>। <b>“තස්සා දිට්ඨියා ගහණෙනා”</b>ති ඉමිනා අනුවත්තප්පකාරො දස්සිතො। තං උක්ඛිත්තකං භික්ඛුන්ති යොජනා। සා භික්ඛුනී <b>අඤ්ඤාහි</b> භික්ඛුනීහි විසුම්පිච සඞ්ඝමජ්ඣෙපි “එසො ඛො අය්යෙ භික්ඛු සමග්ගෙන සඞ්ඝෙන උක්ඛිත්තො”තිආදිනා (පාචි॰ 669) නයෙන තික්ඛත්තුං වුච්චමානාති යොජනා। තං වත්ථුං අචජන්තී ගහෙත්වා යදි තථෙව තිට්ඨතීති යොජනා। එත්ථ “යාවතතියං සමනුභාසිතබ්බා”ති සෙසො। <b>තස්ස කම්මස්ස ඔසානෙ</b>ති තතියාය කම්මවාචාය ය්යකාරප්පත්තවසෙන අස්ස සමනුභාසනකම්මස්ස පරියොසානෙ। <b>අසාකියධීතරා</b>ති අසාකියධීතා, පච්චත්තෙ කරණවචනං। <b>“පුන අප්පටිසන්ධෙයා”</b>ති ඉමිනා පුන තෙනෙව ච අත්තභාවෙන භික්ඛුනිභාවෙ පටිසන්ධාතුං අනරහතා වුත්තා।
bod:1996:<b>තිකදුක්කටං නිද්දිට්ඨ</b>න්ති අධම්මකම්මෙ අධම්මකම්මසඤ්ඤා, වෙමතිකා, ධම්මකම්මසඤ්ඤාති එතාසං වසෙන තිකදුක්කටං වුත්තං। සමනුභාසනෙ වුත්තා සමුට්ඨානාදයො සබ්බෙ ඉධ වත්තබ්බාති යොජනා।
cen:උක්ඛිත්තානුවත්තිකකථාවණ්ණනා।
bod:1997:“හත්ථග්ගහණං වා සාදියෙය්යාති හත්ථො නාම කප්පරං උපාදාය යාව අග්ගනඛා। එතස්ස අසද්ධම්මස්ස පටිසෙවනත්ථාය උබ්භක්ඛකං අධොජාණුමණ්ඩලං ගහණං සාදියති, ආපත්ති ථුල්ලච්චයස්සා”ති (පාචි॰ 676) වුත්තත්තා ආහ <b>“අපාරාජිකඛෙත්තස්සා”</b>තිආදි। “ත”න්ති වක්ඛමානත්තා “ය”න්ති ලබ්භති। අපාරාජිකක්ඛෙත්තස්ස යස්ස කස්සචි අඞ්ගස්ස යං ගහණං, තං හත්ථග්ගහණන්ති පවුච්චතීති යොජනා। හත්ථෙ ගහණං <b>හත්ථග්ගහණං</b>।
bod:1998:<b>යස්ස කස්සචී</b>ති වුත්තප්පකාරෙන යස්ස කස්සචි චීවරස්ස යං ගහණන්ති යොජනා।
bod:1999:අසද්ධම්ම-සද්දෙන <pb M=2.37/> මෙථුනස්සාපි වුච්චමානත්තා තතො විසෙසෙතුමාහ <b>“කායසංසග්ග</b> <pb V=2.31/> <b>…පෙ॰… කාරණා”</b>ති। භික්ඛුනී කායසංසග්ගසඞ්ඛාතස්ස අසද්ධම්මස්ස කාරණා පුරිසස්ස හත්ථපාසස්මිං තිට්ඨෙය්ය වාති යොජනා।
bod:2000:<b>තතො</b>ති තස්ස අසද්ධම්මස්ස කාරණා। <b>තත්ථා</b>ති හත්ථපාසෙ। <b>පුරිසෙනා</b>ති එත්ථ “කත”න්ති සෙසො, “සඞ්කෙත”න්ති ඉමිනා සම්බන්ධො। “ආගමනං අස්සා”ති පදච්ඡෙදො। ඉච්ඡෙය්යාති වුත්තෙපි න ගමනිච්ඡාමත්තෙන, අථ ඛො භික්ඛුනියා පුරිසස්ස හත්ථපාසං, පුරිසෙන ච භික්ඛුනියා හත්ථපාසං ඔක්කන්තකාලෙයෙව වත්ථුපූරණං දට්ඨබ්බං। යථාහ “සඞ්කෙතං වා ගච්ඡෙය්යාති එතස්ස අසද්ධම්මස්ස පටිසෙවනත්ථාය පුරිසෙන ‘ඉත්ථන්නාමං ආගච්ඡා’ති වුත්තා ගච්ඡති, පදෙ පදෙ ආපත්ති දුක්කටස්ස। පුරිසස්ස හත්ථපාසං ඔක්කන්තමත්තෙ ආපත්ති ථුල්ලච්චයස්සා”ති (පාචි॰ 676) ච “පුරිසස්ස අබ්භාගමනං සාදියති, ආපත්ති දුක්කටස්ස। හත්ථපාසං ඔක්කන්තමත්තෙ ආපත්ති ථුල්ලච්චයස්සා”ති (පාචි॰ 676) ච। එත්ථ ච <b>ඉත්ථන්නාමං ආගච්ඡා</b>ති ඉත්ථන්නාමං ඨානං ආගච්ඡාති අත්ථො।
bod:2001:<b>තදත්ථායා</b>ති තස්සෙව කායසංසග්ගසඞ්ඛාතඅසද්ධම්මස්ස සෙවනත්ථාය। <b>පටිච්ඡන්නට්ඨානඤ්චා</b>ති වත්ථාදිනා යෙන කෙනචි පටිච්ඡන්නඔකාසං। පුරිසස්ස හත්ථපාසෙ ඨිතා තදත්ථාය කායං උපසංහරෙය්ය වාති යොජනා।
bod:2002:හත්ථග්ගහණාදීනං වුත්තප්පකාරානං අට්ඨන්නං වත්ථූනං පූරණෙන <b>“අට්ඨවත්ථුකා”</b>ති සඞ්ඛාතා <b>අයං</b> භික්ඛුනී <b>විනට්ඨා හොති</b> සීලවිනාසෙන, තතොයෙව <b>අස්සමණී හොති</b> අභික්ඛුනී හොතීති යොජනා।
bod:2003:<b>අනුලොමෙන</b> <pb M=2.38/> <b>වා</b>ති හත්ථග්ගහණාදිපටිපාටියා වා। <b>පටිලොමෙන වා</b>ති තබ්බිපරියතො පටිලොමෙන වා। <b>එකන්තරිකාය වා</b>ති එකමෙකං අන්තරිත්වා පුන තස්සාපි කරණවසෙන එකන්තරිකාය වා। අනුලොමෙන වා පටිලොමෙන වා තථෙකන්තරිකාය වා අට්ඨමං වත්ථුං පරිපූරෙන්තී චුතාති යොජනා।
bod:2004:එතදෙව අත්ථං බ්යතිරෙකමුඛෙන සමත්ථෙතුමාහ <b>“අථාදිතො”</b>තිආදි। <b>සතක්ඛත්තුම්පී</b>ති <pb V=2.32/> බහුක්ඛත්තුම්පි। <b>සත</b>-සද්දො හෙත්ථ බහු-සද්දපරියායො। පාරාජිකා නෙව සියාති යොජනා, ඉමිනා තංතංවත්ථුමූලකං දුක්කටථුල්ලච්චයං ආපජ්ජතීති වුත්තං හොති।
bod:2005:යා පන ආපත්තියො ආපන්නා, දෙසෙත්වා තාහි මුච්චතීති යොජනා। <b>ධුරනික්ඛෙපනං කත්වා</b>ති “න පුනෙවං කරිස්සාමී”ති ධුරං නික්ඛිපිත්වා। <b>දෙසිතා ගණනූපිකා</b>ති දෙසිතා දෙසිතගණනමෙව උපෙති, පාරාජිකස්ස අඞ්ගං න හොතීති අත්ථො। තස්මා යා එකං ආපන්නා, ධුරනික්ඛෙපං කත්වා දෙසෙත්වා පුන කිලෙසවසෙන ආපජ්ජති, පුන දෙසෙති, එවං අට්ඨ වත්ථූනි පූරෙන්තීපි පාරාජිකා න හොති।
bod:2006:<b>සඋස්සාහාය දෙසිතා</b>ති පුන ආපජ්ජනෙ අනික්ඛිත්තධුරාය භික්ඛුනියා දෙසිතාපි ආපත්ති දෙසනාගණනං න උපෙති। කිං හොතීති ආහ <b>“දෙසිතාපි අදෙසිතා”</b>ති, තස්මා පාරාජිකාපත්තියා අඞ්ගමෙව හොතීති අධිප්පායො।
bod:2008:<b>අයං අත්ථො</b>ති “අසද්ධම්මො නාම කායසංසග්ගො”ති අයං අත්ථො। <b>උද්දිසිතො</b>ති පකාසිතො।
bod:2009:අයමත්ථො <pb M=2.39/> කෙන වචනෙන උද්දිසිතොති ආහ <b>“විඤ්ඤූ…පෙ॰… සාධකං වචනං ඉද”</b>න්ති। <b>ඉදං වචන</b>න්ති “විඤ්ඤූ පටිබලො කායසංසග්ගං සමාපජ්ජිතු”න්ති (පාචි॰ 676) ඉදං වචනං। <b>සාධකං</b> පමාණං।
cen:අට්ඨවත්ථුකකථාවණ්ණනා।
bod:2010:අවස්සුතා, වජ්ජපටිච්ඡාදිකා, උක්ඛිත්තානුවත්තිකා, අට්ඨවත්ථුකාති ඉමා <b>චතස්සො</b> පාරාජිකාපත්තියො මහෙසිනා අසාධාරණා භික්ඛුනීනමෙව පඤ්ඤත්තාති යොජනා।
cen:ඉති විනයත්ථසාරසන්දීපනියා
bod:විනයවිනිච්ඡයවණ්ණනාය
cen:පාරාජිකකථාවණ්ණනා නිට්ඨිතා।
