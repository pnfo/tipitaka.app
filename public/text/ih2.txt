cha:3:ගහපතිවග්ගො
sub:1:පඨමඋග්ගසුත්තවණ්ණනා
bod:21:තතියස්ස පඨමෙ <b>පඤ්ඤත්තෙ ආසනෙ නිසීදී</b>ති තස්ස කිර ඝරෙ පඤ්චන්නං භික්ඛුසතානං පඤ්ච ආසනසතානි නිච්චං පඤ්ඤත්තානෙව හොන්ති, තෙසු අඤ්ඤතරස්මිං ආසනෙ නිසීදි। <b>තං සුණාහී</b>ති තෙ සුණාහි, තං වා අට්ඨවිධං අච්ඡරියධම්මං සුණාහි। <b>චිත්තං පසීදී</b>ති “බුද්ධො නු ඛො න බුද්ධො නු ඛො”ති විතක්කමත්තම්පි න උප්පජ්ජි, අයමෙව බුද්ධොති චිත්තුප්පාදො පසන්නො අනාවිලො අහොසි। <b>සකානි වා ඤාතිකුලානී</b>ති අත්තනො යාපනමත්තං ධනං <pb M=3.222/> ගහෙත්වා ඤාතිඝරානි ගච්ඡතු। <b>කස්ස වො දම්මී</b>ති කතරපුරිසස්ස තුම්හෙ දදාමි, ආරොචෙථ මෙ අත්තනො අධිප්පායං। <b>අප්පටිවිභත්තා</b>ති <pb P=4.113/> “එත්තකං දස්සාමි එත්තකං න දස්සාමි, ඉදං දස්සාමි ඉදං න දස්සාමී”ති චිත්තං උප්පාදෙන්තෙන හි පටිවිභත්තා නාම හොති, මය්හං පන න එවං। අථ ඛො සඞ්ඝිකා විය ගණසන්තකා විය ච සීලවන්තෙහි සද්ධිං සාධාරණායෙව। <b>සක්කච්චංයෙව පයිරුපාසාමී</b>ති සහත්ථා උපට්ඨහාමි, චිත්තීකාරෙන උපසඞ්කමාමි।
bod:<b>අනච්ඡරියං ඛො පන මං, භන්තෙ</b>ති, භන්තෙ, යං මං දෙවතා උපසඞ්කමිත්වා එවං ආරොචෙන්ති, ඉදං න අච්ඡරියං। යං පනාහං තතොනිදානං චිත්තස්ස උණ්ණතිං නාභිජානාමි, තං එව අච්ඡරියන්ති <pb V=3.221/> වදති। <b>සාධු සාධු, භික්ඛූ</b>ති එත්ථ කිඤ්චාපි භික්ඛුං ආමන්තෙති, උපාසකස්සෙව පන වෙය්යාකරණසම්පහංසනෙ එස සාධුකාරොති වෙදිතබ්බො।
sub:2:දුතියඋග්ගසුත්තවණ්ණනා
bod:22:දුතියෙ <b>නාගවනෙ</b>ති තස්ස කිර සෙට්ඨිනො නාගවනං නාම උය්යානං, සො තත්ථ පුරෙභත්තං ගන්ධමාලාදීනි ගාහාපෙත්වා උය්යානකීළිකං කීළිතුකාමො ගන්ත්වා පරිචාරියමානො භගවන්තං අද්දස। සහ දස්සනෙනෙවස්ස පුරිමනයෙනෙව චිත්තං පසීදි, සුරාපානෙන ච උප්පන්නමන්දො තඞ්ඛණංයෙව පහීයි। තං සන්ධායෙවමාහ। <b>ඔණොජෙසි</b>න්ති උදකං හත්ථෙ පාතෙත්වා අදාසිං। <b>අසුකො</b>ති අමුකො। <b>සමචිත්තොව දෙමී</b>ති “ඉමස්ස ථොකං, ඉමස්ස බහුක”න්ති එවං චිත්තනානත්තං න කරොමි, දෙය්යධම්මං පන එකසදිසං කරොමීති දස්සෙති। <b>ආරොචෙන්තී</b>ති <pb P=4.114/> ආකාසෙ ඨත්වා ආරොචෙන්ති। <b>නත්ථි තං සංයොජන</b>න්ති ඉමිනා උපාසකො අත්තනො අනාගාමිඵලං බ්යාකරොති।
sub:3:පඨමහත්ථකසුත්තවණ්ණනා
bod:23:තතියෙ <b>හත්ථකො ආළවකො</b>ති භගවතා ආළවකයක්ඛස්ස හත්ථතො හත්ථෙහි සම්පටිච්ඡිතත්තා හත්ථකොති ලද්ධනාමො රාජකුමාරො। <b>සීලවා</b>ති පඤ්චසීලදසසීලෙන සීලවා। <b>චාගවා</b>ති චාගසම්පන්නො। <b>කච්චිත්ථ, භන්තෙ</b>ති, භන්තෙ, කච්චි එත්ථ භගවතො බ්යාකරණට්ඨානෙ। <b>අප්පිච්ඡො</b>ති අධිගමප්පිච්ඡතාය අප්පිච්ඡො।
sub:4:දුතියහත්ථකසුත්තවණ්ණනා
bod:24:චතුත්ථෙ <pb M=3.223/> <b>පඤ්චමත්තෙහි උපාසකසතෙහී</b>ති සොතාපන්නසකදාගාමීනංයෙව අරියසාවකඋපාසකානං පඤ්චහි සතෙහි පරිවුතො භුත්තපාතරාසො ගන්ධමාලවිලෙපෙනචුණ්ණානි ගහෙත්වා යෙන භගවා තෙනුපසඞ්කමි। <b>සඞ්ගහවත්ථූනී</b>ති සඞ්ගණ්හනකාරණානි। <b>තෙහාහ</b>න්ති තෙහි අහං। <b>තං දානෙන සඞ්ගණ්හාමී</b>ති නඞ්ගලබලිබද්දභත්තබීජාදීනි චෙව ගන්ධමාලමූලාදීනි ච දත්වා සඞ්ගණ්හාමි। <b>පෙය්යවජ්ජෙනා</b>ති අම්ම, තාත, භාතර, භගිනීතිආදිකෙන කණ්ණසුඛෙන මුදුකෙන පියවචනෙන සඞ්ගණ්හාමි। <b>අත්ථචරියායා</b>ති “ඉමස්ස දානෙන වා පියවචනෙන වා කිච්චං නත්ථි, අත්ථචරියාය සඞ්ගණ්හිතබ්බයුත්තකො <pb V=3.222/> අය”න්ති ඤත්වා උප්පන්නකිච්චනිත්ථරණසඞ්ඛාතාය අත්ථචරියාය සඞ්ගණ්හාමි। <b>සමානත්තතායා</b>ති “ඉමස්ස දානාදීහි කිච්චං නත්ථි, සමානත්තතාය <pb P=4.115/> සඞ්ගණ්හිතබ්බො අය”න්ති එකතො ඛාදනපිවනනිසජ්ජාදීහි අත්තනා සමානං කත්වා සඞ්ගණ්හාමි। <b>දලිද්දස්ස ඛො නො තථා සොතබ්බං මඤ්ඤන්තී</b>ති දලිද්දස්ස කිඤ්චි දාතුං වා කාතුං වා අසක්කොන්තස්ස, යථා දලිද්දස්ස නො තථා සොතබ්බං මඤ්ඤන්ති, මම පන සොතබ්බං මඤ්ඤන්ති, දින්නොවාදෙ තිට්ඨන්ති, න මෙ අනුසාසනිං අතික්කමිතබ්බං මඤ්ඤන්ති। <b>යොනි ඛො ත්යාය</b>න්ති උපායො ඛො තෙ අයං। ඉමෙසු පන ද්වීසුපි සුත්තෙසු සත්ථාරා සීලචාගපඤ්ඤා මිස්සකා කථිතාති වෙදිතබ්බා।
sub:5-6:මහානාමසුත්තාදිවණ්ණනා
bod:25-26:පඤ්චමෙ <b>අත්ථූපපරික්ඛිතා හොතී</b>ති අත්ථානත්ථං කාරණාකාරණං උපපරික්ඛිතා හොති। ඡට්ඨෙ සද්ධාසීලචාගා මිස්සකා කථිතා।
sub:7:පඨමබලසුත්තවණ්ණනා
bod:27:සත්තමෙ <b>උජ්ඣත්තිබලා</b>ති උජ්ඣානබලා। බාලානඤ්හි “යං අසුකො ඉදඤ්චිදඤ්ච ආහ, මං සො ආහ, න අඤ්ඤ”න්ති එවං උජ්ඣානමෙව බලං। <b>නිජ්ඣත්තිබලා</b>ති “න ඉදං එවං, එවං නාමෙත”න්ති අත්ථානත්ථනිජ්ඣාපනංයෙව බලං। <b>පටිසඞ්ඛානබලා</b>ති පච්චවෙක්ඛණබලා। <b>ඛන්තිබලා</b>ති අධිවාසනබලා।
sub:8:දුතියබලසුත්තවණ්ණනා
bod:28:අට්ඨමෙ <pb M=3.224/> <b>බලානී</b>ති ඤාණබලානි। <b>ආසවානං ඛයං පටිජානාතී</b>ති අරහත්තං පටිජානාති। <b>අනිච්චතො</b>ති හුත්වා අභාවාකාරෙන। <b>යථාභූත</b>න්ති යථාසභාවතො। <b>සම්මප්පඤ්ඤායා</b>ති සහවිපස්සනාය මග්ගපඤ්ඤාය। <b>අඞ්ගාරකාසූපමා</b>ති <pb P=4.116/> සන්තාපනට්ඨෙන අඞ්ගාරකාසුයා උපමිතා ඉමෙ කාමාති। <b>විවෙකනින්න</b>න්ති ඵලසමාපත්තිවසෙන නිබ්බානනින්නං। <b>විවෙකට්ඨ</b>න්ති කිලෙසෙහි වජ්ජිතං දූරීභූතං වා। <b>නෙක්ඛම්මාභිරත</b>න්ති පබ්බජ්ජාභිරතං। <b>බ්යන්තිභූත</b>න්ති විගතන්තභූතං එකදෙසෙනාපි අනල්ලීනං විසංයුත්තං විසංසට්ඨං। <b>ආසවට්ඨානියෙහී</b>ති සම්පයොගවසෙන ආසවානං කාරණභූතෙහි, කිලෙසධම්මෙහීති <pb V=3.223/> අත්ථො। අථ වා <b>බ්යන්තිභූත</b>න්ති විගතවායන්ති අත්ථො। කුතො? <b>සබ්බසො ආසවට්ඨානියෙහි ධම්මෙහි,</b> සබ්බෙහි තෙභූමකධම්මෙහීති අත්ථො। ඉමස්මිං සුත්තෙ අරියමග්ගො ලොකියලොකුත්තරො කථිතො।
sub:9:අක්ඛණසුත්තවණ්ණනා
bod:29:නවමෙ ඛණෙ කිච්චානි කරොතීති <b>ඛණකිච්චො,</b> ඔකාසං ලභිත්වාව කිච්චානි කරොතීති අත්ථො। <b>ධම්මො</b>ති චතුසච්චධම්මො। <b>ඔපසමිකො</b>ති කිලෙසූපසමාවහො। <b>පරිනිබ්බායිකො</b>ති කිලෙසපරිනිබ්බානකරො। චතුමග්ගඤාණසඞ්ඛාතං සම්බොධිං ගච්ඡති සම්පාපුණාතීති <b>සම්බොධගාමී। දීඝායුකං දෙවනිකාය</b>න්ති ඉදං අසඤ්ඤං දෙවනිකායං සන්ධාය වුත්තං। <b>අවිඤ්ඤාතාරෙසූ</b>ති අතිවිය අවිඤ්ඤූසු।
bod:<b>සුප්පවෙදිතෙ</b>ති සුකථිතෙ। <b>අන්තරායිකා</b>ති අන්තරායකරා। <b>ඛණො වෙ මා උපච්චගා</b>ති අයං ලද්ධො ඛණො මා අතික්කමි। <b>ඉධ</b> <pb P=4.117/> <b>චෙව නං විරාධෙතී</b>ති සචෙ කොචි පමත්තචාරී ඉධ ඉමං ඛණං ලභිත්වාපි සද්ධම්මස්ස නියාමතං අරියමග්ගං විරාධෙති න සම්පාදෙති। <b>අතීතත්ථො</b>ති හාපිතත්ථො। <b>චිරත්තං අනුතපිස්සතී</b>ති චිරරත්තං සොචිස්සති। යථා හි “අසුකට්ඨානෙ භණ්ඩං සමුප්පන්න”න්ති සුත්වා එකො වාණිජො න ගච්ඡෙය්ය, අඤ්ඤෙ ගන්ත්වා ගණ්හෙය්යුං, තෙසං තං අට්ඨගුණම්පි දසගුණම්පි භවෙය්ය। අථ ඉතරො “මම අත්ථො අතික්කන්තො”ති අනුතපෙය්ය, එවං යො ඉධ ඛණං ලභිත්වා අප්පටිපජ්ජන්තො සද්ධම්මස්ස නියාමතං විරාධෙති, සො අයං වාණිජොව අතීතත්ථො <pb M=3.225/> චිරං අනුතපිස්සති සොචිස්සති। කිඤ්ච භිය්යො <b>අවිජ්ජානිවුතො</b>ති තථා। <b>පච්චවිදු</b>න්ති පටිවිජ්ඣිංසු। <b>සංවරා</b>ති සීලසංවරා। <b>මාරධෙය්යපරානුගෙ</b>ති මාරධෙය්යසඞ්ඛාතං සංසාරං අනුගතෙ। <b>පාරඞ්ගතා</b>ති නිබ්බානං ගතා। <b>යෙ පත්තා ආසවක්ඛය</b>න්ති යෙ අරහත්තං පත්තා। එවමිධ ගාථාසු වට්ටවිවට්ටං කථිතං।
sub:10:අනුරුද්ධමහාවිතක්කසුත්තවණ්ණනා
bod:30:දසමෙ <b>චෙතීසූ</b>ති චෙතිනාමකානං රාජූනං නිවාසට්ඨානත්තා එවංලද්ධවොහාරෙ රට්ඨෙ। <b>පාචීනවංසදායෙ</b>ති දසබලස්ස වසනට්ඨානතො පාචීනදිසාය <pb P=4.118/> ඨිතෙ වංසදායෙ නීලොභාසෙහි වෙළූහි සඤ්ඡන්නෙ <pb V=3.224/> අරඤ්ඤෙ। <b>එවං චෙතසො පරිවිතක්කො උදපාදී</b>ති ථෙරො කිර පබ්බජිත්වා පඨමඅන්තොවස්සම්හියෙව සමාපත්තිලාභී හුත්වා සහස්සලොකධාතුදස්සනසමත්ථං දිබ්බචක්ඛුඤාණං උප්පාදෙසි। සො සාරිපුත්තත්ථෙරස්ස සන්තිකං ගන්ත්වා එවමාහ – “ඉධාහං, ආවුසො සාරිපුත්ත, දිබ්බෙන චක්ඛුනා විසුද්ධෙන අතික්කන්තමානුසකෙන සහස්සලොකං ඔලොකෙමි। ආරද්ධං ඛො පන මෙ වීරියං අසල්ලීනං, උපට්ඨිතා සති අසම්මුට්ඨා, පස්සද්ධො කායො අසාරද්ධො, සමාහිතං චිත්තං එකග්ගං। අථ ච පන මෙ අනුපාදාය ආසවෙහි චිත්තං න විමුච්චතී”ති। අථ නං ථෙරො ආහ – “යං ඛො තෙ, ආවුසො අනුරුද්ධ, එවං හොති ‘අහං දිබ්බෙන චක්ඛුනා…පෙ॰… ඔලොකෙමී’ති, ඉදං තෙ මානස්මිං। යම්පි තෙ, ආවුසො, අනුරුද්ධ එවං හොති ‘ආරද්ධං ඛො පන මෙ වීරියං…පෙ॰… එකග්ග’න්ති, ඉදං තෙ උද්ධච්චස්මිං। යම්පි තෙ, ආවුසො අනුරුද්ධ, එවං හොති ‘අථ ච පන මෙ අනුපාදාය ආසවෙහි චිත්තං න විමුච්චතී’ති, ඉදං තෙ කුක්කුච්චස්මිං। සාධු වතායස්මා අනුරුද්ධො ඉමෙ තයො ධම්මෙ පහාය ඉමෙ තයො ධම්මෙ අමනසිකරිත්වා අමතාය ධාතුයා චිත්තං උපසංහරතූ”ති එවමස්ස ථෙරො කම්මට්ඨානං කථෙසි। සො කම්මට්ඨානං ගහෙත්වා සත්ථාරං ආපුච්ඡිත්වා චෙතිරට්ඨං ගන්ත්වා සමණධම්මං කරොන්තො අට්ඨමාසං චඞ්කමෙන වීතිනාමෙසි। සො පධානවෙගනිම්මථිතත්තා කිලන්තකායො එකස්ස වෙළුගුම්බස්ස හෙට්ඨා නිසීදි। අථස්සායං එවං චෙතසො පරිවිතක්කො උදපාදි, එස මහාපුරිසවිතක්කො උප්පජ්ජීති අත්ථො।
bod:<b>අප්පිච්ඡස්සා</b>ති <pb M=3.226/> එත්ථ පච්චයප්පිච්ඡො, අධිගමප්පිච්ඡො, පරියත්තිඅප්පිච්ඡො, ධුතඞ්ගප්පිච්ඡොති චත්තාරො අප්පිච්ඡා। තත්ථ <pb P=4.119/> පච්චයප්පිච්ඡො බහුං දෙන්තෙ අප්පං ගණ්හාති, අප්පං දෙන්තෙ අප්පතරං ගණ්හාති, න අනවසෙසග්ගාහී හොති। අධිගමප්පිච්ඡො මජ්ඣන්තිකත්ථෙරො විය අත්තනො අධිගමං අඤ්ඤෙසං ජානිතුං න දෙති। පරියත්තිඅප්පිච්ඡො තෙපිටකොපි සමානො න බහුස්සුතභාවං ජානාපෙතුකාමො හොති සාකෙතතිස්සත්ථෙරො විය। ධුතඞ්ගප්පිච්ඡො ධුතඞ්ගපරිහරණභාවං අඤ්ඤෙසං ජානිතුං න දෙති ද්වෙභාතිකත්ථෙරෙසු ජෙට්ඨත්ථෙරො විය। වත්ථු විසුද්ධිමග්ගෙ කථිතං। <b>අයං ධම්මො</b>ති එවං සන්තගුණනිගුහනෙන ච පටිග්ගහණෙ මත්තඤ්ඤුතාය ච අප්පිච්ඡස්ස පුග්ගලස්ස අයං නවලොකුත්තරධම්මො සම්පජ්ජති, නො මහිච්ඡස්ස। එවං සබ්බත්ථ යොජෙතබ්බං।
bod:<b>සන්තුට්ඨස්සා</b>ති චතූසු පච්චයෙසු තීහි සන්තොසෙහි සන්තුට්ඨස්ස। <b>පවිවිත්තස්සා</b>ති කායචිත්තඋපධිවිවෙකෙහි විවිත්තස්ස। තත්ථ කායවිවෙකො නාම ගණසඞ්ගණිකං විනොදෙත්වා ආරම්භවත්ථුවසෙන එකීභාවො। එකීභාවමත්තෙනෙව කම්මං න නිප්ඵජ්ජතීති කසිණපරිකම්මං කත්වා අට්ඨ සමාපත්තියො <pb V=3.225/> නිබ්බත්තෙති, අයං චිත්තවිවෙකො නාම। සමාපත්තිමත්තෙනෙව කම්මං න නිප්ඵජ්ජතීති ඣානං පාදකං කත්වා සඞ්ඛාරෙ සම්මසිත්වා සහ පටිසම්භිදාහි අරහත්තං පාපුණාති, අයං සබ්බාකාරතො උපධිවිවෙකො නාම। තෙනාහ භගවා – “කායවිවෙකො ච විවෙකට්ඨකායානං නෙක්ඛම්මාභිරතානං, චිත්තවිවෙකො ච පරිසුද්ධචිත්තානං පරමවොදානප්පත්තානං, උපධිවිවෙකො ච නිරුපධීනං පුග්ගලානං විසඞ්ඛාරගතාන”න්ති (මහානි॰ 7, 49)।
bod:<b>සඞ්ගණිකාරාමස්සා</b>ති <pb P=4.120/> ගණසඞ්ගණිකාය චෙව කිලෙසසඞ්ගණිකාය ච රතස්ස। <b>ආරද්ධවීරියස්සා</b>ති කායිකචෙතසිකවීරියවසෙන ආරද්ධවීරියස්ස। <b>උපට්ඨිතස්සතිස්සා</b>ති චතුසතිපට්ඨානවසෙන උපට්ඨිතස්සතිස්ස। <b>සමාහිතස්සා</b>ති එකග්ගචිත්තස්ස। <b>පඤ්ඤවතො</b>ති කම්මස්සකතපඤ්ඤාය පඤ්ඤවතො।
bod:<b>සාධු සාධූ</b>ති ථෙරස්ස විතක්කං සම්පහංසෙන්තො එවමාහ। <b>ඉමං අට්ඨම</b>න්ති සත්ත නිධී ලද්ධපුරිසස්ස අට්ඨමං දෙන්තො විය, සත්ත මණිරතනානි, සත්ත හත්ථිරතනානි, සත්ත අස්සරතනානි ලද්ධපුරිසස්ස අට්ඨමං දෙන්තො විය සත්ත මහාපුරිසවිතක්කෙ විතක්කෙත්වා ඨිතස්ස අට්ඨමං ආචික්ඛන්තො එවමාහ। <b>නිප්පපඤ්චාරාමස්සා</b>ති <pb M=3.227/> තණ්හාමානදිට්ඨිපපඤ්චරහිතත්තා නිප්පපඤ්චසඞ්ඛාතෙ නිබ්බානපදෙ අභිරතස්ස। ඉතරං තස්සෙව වෙවචනං। <b>පපඤ්චාරාමස්සා</b>ති යථාවුත්තෙසු පපඤ්චෙසු අභිරතස්ස। ඉතරං තස්සෙව වෙවචනං।
bod:<b>යතො</b>ති යදා। <b>තතො</b>ති තදා। <b>නානාරත්තාන</b>න්ති නිලපීතලොහිතොදාතවණ්ණෙහි නානාරජනෙහි රත්තානං। <b>පංසුකූල</b>න්ති තෙවීසතියා ඛෙත්තෙසු ඨිතපංසුකූලචීවරං। <b>ඛායිස්සතී</b>ති යථා තස්ස පුබ්බණ්හසමයාදීසු යස්මිං සමයෙ යං ඉච්ඡති, තස්මිං සමයෙ තං පාරුපන්තස්ස සො දුස්සකරණ්ඩකො මනාපො හුත්වා ඛායති, එවං තුය්හම්පි චීවරසන්තොසමහාඅරියවංසෙන තුට්ඨස්ස විහරතො පංසුකූලචීවරං ඛායිස්සති උපට්ඨහිස්සති। <b>රතියා</b>ති රතිඅත්ථාය। <b>අපරිතස්සායා</b>ති තණ්හාදිට්ඨිපරිතස්සනාහි අපරිතස්සනත්ථාය। <b>ඵාසුවිහාරායා</b>ති <pb P=4.121/> සුඛවිහාරත්ථාය। <b>ඔක්කමනාය නිබ්බානස්සා</b>ති අමතං නිබ්බානං ඔතරණත්ථාය।
bod:<b>පිණ්ඩියාලොපභොජන</b>න්ති ගාමනිගමරාජධානීසු ජඞ්ඝාබලං නිස්සාය ඝරපටිපාටියා චරන්තෙන ලද්ධපිණ්ඩියාලොපභොජනං। <b>ඛායිස්සතී</b>ති තස්ස ගහපතිනො නානග්ගරසභොජනං විය උපට්ඨහිස්සති <pb V=3.226/>। <b>සන්තුට්ඨස්ස විහරතො</b>ති පිණ්ඩපාතසන්තොසමහාඅරියවංසෙන සන්තුට්ඨස්ස විහරතො। <b>රුක්ඛමූලසෙනාසනං ඛායිස්සතී</b>ති තස්ස ගහපතිනො තෙභූමකපාසාදෙ ගන්ධකුසුමවාසසුගන්ධං කූටාගාරං විය රුක්ඛමූලං උපට්ඨහිස්සති। <b>සන්තුට්ඨස්සා</b>ති සෙනාසනසන්තොසමහාඅරියවංසෙන සන්තුට්ඨස්ස। <b>තිණසන්ථාරකො</b>ති තිණෙහි වා පණ්ණෙහි වා භූමියං වා ඵලකපාසාණතලානි වා අඤ්ඤතරස්මිං සන්ථතසන්ථතො। <b>පූතිමුත්ත</b>න්ති යංකිඤ්චි මුත්තං। තඞ්ඛණෙ ගහිතම්පි පූතිමුත්තමෙව වුච්චති දුග්ගන්ධත්තා। <b>සන්තුට්ඨස්ස විහරතො</b>ති ගිලානපච්චයභෙසජ්ජපරික්ඛාරසන්තොසෙන සන්තුට්ඨස්ස විහරතො।
bod:ඉති භගවා චතූසු ඨානෙසු අරහත්තං පක්ඛිපන්තො කම්මට්ඨානං කථෙත්වා “කතරසෙනාසනෙ නු ඛො වසන්තස්ස කම්මට්ඨානං සප්පායං භවිස්සතී”ති ආවජ්ජෙන්තො “තස්මිඤ්ඤෙව වසන්තස්සා”ති ඤත්වා <b>තෙන හි ත්වං, අනුරුද්ධා</b>තිආදිමාහ। <b>පවිවිත්තස්ස විහරතො</b>ති තීහි විවෙකෙහි විවිත්තස්ස විහරන්තස්ස। <b>උය්යොජනිකපටිසංයුත්ත</b>න්ති <pb P=4.122/> උය්යොජනිකෙහෙව වචනෙහි පටිසංයුත්තං, තෙසං උපට්ඨානගමනකංයෙවාති අත්ථො। <b>පපඤ්චනිරොධෙ</b>ති නිබ්බානපදෙ <pb M=3.228/>। <b>පක්ඛන්දතී</b>ති ආරම්මණකරණවසෙන පක්ඛන්දති। <b>පසීදතී</b>තිආදීසුපි ආරම්මණවසෙනෙව පසීදනසන්තිට්ඨනමුච්චනා වෙදිතබ්බා। ඉති භගවා චෙතිරට්ඨෙ පාචීනවංසදායෙ ආයස්මතො අනුරුද්ධස්ස කථිතෙ අට්ඨ මහාපුරිසවිතක්කෙ පුන භෙසකළාවනමහාවිහාරෙ නිසීදිත්වා භික්ඛුසඞ්ඝස්ස විත්ථාරෙන කථෙසි।
bod:<b>මනොමයෙනා</b>ති මනෙන නිබ්බත්තිතකායොපි මනොමයොති වුච්චති මනෙන ගතකායොපි, ඉධ මනෙන ගතකායං සන්ධායෙවමාහ। <b>යථා මෙ අහු සඞ්කප්පො</b>ති යථා මය්හං විතක්කො අහොසි, තතො උත්තරි අට්ඨමං මහාපුරිසවිතක්කං දස්සෙන්තො තතො උත්තරිං දෙසයි। සෙසං සබ්බත්ථ උත්තානමෙවාති।
cen:ගහපතිවග්ගො තතියො।
