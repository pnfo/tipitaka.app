cha:22:බාවීසතිමවග්ගො
sub:1:පරිනිබ්බානකථාවණ්ණනා
bod:892:ඉදානි <pb P=.195/> <pb V=.278/> පරිනිබ්බානකථා නාම හොති। තත්ථ “යස්මා අරහා සබ්බඤ්ඤුවිසයෙ අප්පහීනසංයොජනොව පරිනිබ්බායති, තස්මා අත්ථි කිඤ්චි සංයොජනං අප්පහාය පරිනිබ්බාන”න්ති යෙසං ලද්ධි, සෙය්යථාපි අන්ධකානං; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। සෙසමෙත්ථ හෙට්ඨා වුත්තනයමෙවාති।
cen:පරිනිබ්බානකථාවණ්ණනා।
sub:2:කුසලචිත්තකථාවණ්ණනා
bod:894-895:ඉදානි <pb M=.280/> කුසලචිත්තකථා නාම හොති। තත්ථ යස්මා අරහා සතිවෙපුල්ලප්පත්තො පරිනිබ්බායන්තොපි සතො සම්පජානොව පරිනිබ්බාති, තස්මා කුසලචිත්තො පරිනිබ්බායතීති යෙසං ලද්ධි, සෙය්යථාපි අන්ධකානං; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං යස්මා කුසලචිත්තො නාම පුඤ්ඤාභිසඞ්ඛාරාභිසඞ්ඛරණාදිවසෙන හොති, තස්මා තෙනත්ථෙන චොදෙතුං <b>අරහා පුඤ්ඤාභිසඞ්ඛාර</b>න්තිආදිමාහ। සෙසමෙත්ථ යථාපාළිමෙව නිය්යාති। <b>සතො සම්පජානො</b>ති ඉදං ජවනක්ඛණෙ කිරියසතිසම්පජඤ්ඤානං වසෙන අසම්මොහමරණදීපනත්ථං වුත්තං, න කුසලචිත්තදීපනත්ථං। තස්මා අසාධකන්ති।
cen:කුසලචිත්තකථාවණ්ණනා।
sub:3:ආනෙඤ්ජකථාවණ්ණනා
bod:896:ඉදානි <pb P=.196/> <pb V=.279/> ආනෙඤ්ජකථා නාම හොති। තත්ථ භගවා චතුත්ථජ්ඣානෙ ඨිතො පරිනිබ්බායීති සල්ලක්ඛෙත්වා “අරහා ආනෙඤ්ජෙ ඨිතො පරිනිබ්බායතී”ති යෙසං ලද්ධි, සෙය්යථාපි එකච්චානං උත්තරාපථකානං, තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। <b>පකතිචිත්තෙ</b>ති භවඞ්ගචිත්තෙ। සබ්බෙ හි සඤ්ඤිනො සත්තා භවඞ්ගචිත්තෙ ඨත්වා භවඞ්ගපරියොසානෙන චුතිචිත්තෙන කාලං කරොන්ති। ඉති නං ඉමිනා අත්ථෙන චොදෙතුං එවමාහ। තත්ථ කිඤ්චාපි චතුවොකාරභවෙ අරහතො පකතිචිත්තම්පි ආනෙඤ්ජං හොති, අයං පන පඤ්හො පඤ්චවොකාරභවවසෙන උද්ධටො। තස්මා <b>නො ච වත රෙ වත්තබ්බෙ</b>ති ආහ। සෙසමෙත්ථ උත්තානත්ථමෙවාති।
cen:ආනෙඤ්ජකථාවණ්ණනා।
sub:4:ධම්මාභිසමයකථාවණ්ණනා
bod:897:ඉදානි ධම්මාභිසමයකථා නාම හොති। තත්ථ අතීතභවෙ සොතාපන්නං මාතුකුච්ඡියං වසිත්වා නික්ඛන්තං දිස්වා “අත්ථි ගබ්භසෙය්යාය ධම්මාභිසමයො”ති <pb M=.281/> යෙසං ලද්ධි, සෙය්යථාපි එකච්චානං උත්තරාපථකානං, තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං “යදි තත්ථ ධම්මාභිසමයො අත්ථි, ධම්මාභිසමයස්ස කාරණෙහි ධම්මදෙසනාදීහි භවිතබ්බ”න්ති චොදෙතුං <b>අත්ථි ගබ්භසෙය්යාය ධම්මදෙසනා</b>තිආදිමාහ। <b>සුත්තස්සා</b>තිආදි භවඞ්ගවාරං සන්ධාය වුත්තං। ගබ්භසෙය්යාය හි යෙභුය්යෙන භවඞ්ගමෙව පවත්තති। තෙනෙව සත්තො කිරියමයප්පවත්තාභාවා සුත්තො, භාවනානුයොගස්ස අභාවා පමත්තො, කම්මට්ඨානපරිග්ගාහකානං සතිසම්පජඤ්ඤානං අභාවා මුට්ඨස්සති අසම්පජානො නාම හොති, තථාරූපස්ස කුතො ධම්මාභිසමයොති?
cen:ධම්මාභිසමයකථාවණ්ණනා।
sub:5-7:තිස්සොපිකථාවණ්ණනා
bod:898-900:ඉදානි <pb P=.197/> <pb V=.280/> තිස්සොපිකථා නාම හොන්ති। තත්ථ අචිරජාතානං පන සොතාපන්නානං අරහත්තප්පත්තිං සුප්පවාසාය ච උපාසිකාය සත්තවස්සිකං ගබ්භං දිස්වා “අත්ථි ගබ්භසෙය්යාය අරහත්තප්පත්තී”ති ච සුපිනෙ ආකාසගමනාදීනි දිස්වා “අත්ථි ධම්මාභිසමයො”ති ච “අත්ථි තත්ථ අරහත්තප්පත්තී”ති ච ඉධාපි යෙසං ලද්ධියො, සෙය්යථාපි තෙසඤ්ඤෙව; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। සෙසමෙත්ථ පුරිමකථා සදිසමෙවාති।
cen:තිස්සොපිකථාවණ්ණනා।
sub:8:අබ්යාකතකථාවණ්ණනා
bod:901-902:ඉදානි අබ්යාකතකථා නාම හොති। තත්ථ “අත්ථෙසා, භික්ඛවෙ, චෙතනා, සා ච ඛො අබ්බොහාරිකා”ති (පාරා॰ 235) වචනතො “සබ්බං සුපිනගතස්ස චිත්තං අබ්යාකත”න්ති යෙසං ලද්ධි, සෙය්යථාපි එකච්චානං උත්තරාපථකානඤ්ඤෙව, තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। සෙසමෙත්ථ යථා පාළිමෙව නිය්යාති। <b>සුපිනගතස්ස චිත්තං අබ්බොහාරික</b>න්ති ඉදං <pb M=.282/> ආපත්තිං සන්ධාය වුත්තං। සුපිනගතස්ස හි පාණාතිපාතාදිවසෙන කිඤ්චාපි අකුසලචිත්තං පවත්තති, වත්ථුවිකොපනං පන නත්ථීති න සක්කා තත්ථ ආපත්තිං පඤ්ඤපෙතුං। ඉමිනා කාරණෙන තං අබ්බොහාරිකං, න අබ්යාකතත්තාති।
cen:අබ්යාකතකථාවණ්ණනා।
sub:9:ආසෙවනපච්චයකථාවණ්ණනා
bod:903-905:ඉදානි ආසෙවනපච්චයකථා නාම හොති। තත්ථ යස්මා සබ්බෙ <pb P=.198/> ධම්මා ඛණිකා <pb V=.281/>, න කොචි මුහුත්තම්පි ඨත්වා ආසෙවනපච්චයං ආසෙවති නාම। තස්මා නත්ථි කිඤ්චි ආසෙවනපච්චයතා। ආසෙවනපච්චයතාය උප්පන්නං පන න කිඤ්චි අත්ථීති යෙසං ලද්ධි, සෙය්යථාපි තෙසඤ්ඤෙව; තෙ සන්ධාය පුච්ඡා සකවාදිස්ස, පටිඤ්ඤා ඉතරස්ස। අථ නං සුත්තවසෙනෙව පඤ්ඤාපෙතුං <b>නනු වුත්තං භගවතා පාණාතිපාතො</b>තිආදි ආභතං। තං සබ්බං උත්තානත්ථමෙවාති।
cen:ආසෙවනපච්චයකථාවණ්ණනා।
sub:10:ඛණිකකථාවණ්ණනා
bod:906-907:ඉදානි ඛණිකකථා නාම හොති। තත්ථ යස්මා සබ්බසඞ්ඛතධම්මා අනිච්චා, තස්මා එකචිත්තක්ඛණිකායෙව। සමානාය හි අනිච්චතාය එකො ලහුං භිජ්ජති, එකො චිරෙනාති කො එත්ථ නියාමොති යෙසං ලද්ධි, සෙය්යථාපි පුබ්බසෙලියාපරසෙලියානං; තෙ සන්ධාය <b>එකචිත්තක්ඛණිකා</b>ති පුච්ඡා සකවාදිස්ස, පටිඤ්ඤා ඉතරස්ස। <b>චිත්තෙ මහාපථවී</b>තිආදීසු තෙසං තථා සණ්ඨානං අපස්සන්තො පටික්ඛිපති। <b>චක්ඛායතන</b>න්තිආදි “යදි සබ්බෙ එකචිත්තක්ඛණිකා භවෙය්යුං, චක්ඛායතනාදීනි චක්ඛුවිඤ්ඤාණාදීහි සද්ධිංයෙව උප්පජ්ජිත්වා නිරුජ්ඣෙය්යු”න්ති චොදනත්ථං වුත්තං। ඉතරො පන අන්තොමාතුකුච්ඡිගතස්ස විඤ්ඤාණුප්පත්තිං සන්ධාය පටික්ඛිපති <pb M=.283/>, පවත්තං සන්ධාය ලද්ධිවසෙන පටිජානාති। සෙසමෙත්ථ උත්තානත්ථමෙවාති। <b>තෙන හි එකචිත්තක්ඛණිකා</b>ති යස්මා නිච්චා න හොන්ති, තස්මා එකචිත්තක්ඛණිකාති අත්තනො රුචියා කාරණං වදති। තං අවුත්තසදිසමෙවාති।
cen:ඛණිකකථාවණ්ණනා।
cen:බාවීසතිමො වග්ගො।
