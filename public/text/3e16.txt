cha:සෙදමොචනගාථා
sub:(1) අවිප්පවාසපඤ්හාවණ්ණනා
bod:479:සෙදමොචනගාථාසු <pb P=7.1391/> <pb M=.237/> <pb V=.240/> <b>අසංවාසො</b>ති උපොසථපවාරණාදිනා සංවාසෙන අසංවාසො। <b>සම්භොගො එකච්චො තහිං න ලබ්භතී</b>ති අකප්පියසම්භොගො න ලබ්භති, නහාපනභොජනාදිපටිජග්ගනං පන මාතරායෙව කාතුං ලබ්භති। <b>අවිප්පවාසෙන අනාපත්තී</b>ති සහගාරසෙය්යාය අනාපත්ති। <b>පඤ්හා මෙසා කුසලෙහි චින්තිතා</b>ති එසා පඤ්හා කුසලෙහි පණ්ඩිතෙහි චින්තිතා। අස්සා විස්සජ්ජනං දාරකමාතුයා භික්ඛුනියා වෙදිතබ්බං, තස්සා හි පුත්තං සන්ධායෙතං වුත්තන්ති।
bod:අවිස්සජ්ජිතගාථා ගරුභණ්ඩං සන්ධාය වුත්තා, අත්ථො පනස්සා ගරුභණ්ඩවිනිච්ඡයෙ වුත්තොයෙව।
bod:<b>දස පුග්ගලෙ න වදාමී</b>ති සෙනාසනක්ඛන්ධකෙ වුත්තෙ දස පුග්ගලෙ න වදාමි। <b>එකාදස විවජ්ජියා</b>ති යෙ මහාඛන්ධකෙ එකාදස විවජ්ජනීයපුග්ගලා වුත්තා, තෙපි න වදාමි। අයං පඤ්හා නග්ගං භික්ඛුං සන්ධාය වුත්තා।
bod:<b>කථං නු සික්ඛාය අසාධාරණො</b>ති පඤ්හා නහාපිතපුබ්බකං භික්ඛුං සන්ධාය වුත්තා। අයඤ්හි ඛුරභණ්ඩං පරිහරිතුං න ලභති, අඤ්ඤෙ ලභන්ති; තස්මා සික්ඛාය අසාධාරණො।
bod:<b>තං පුග්ගලං කතමං වදන්ති බුද්ධා</b>ති අයං පඤ්හා නිම්මිතබුද්ධං සන්ධාය වුත්තා।
bod:<b>අධොනාභිං</b> <pb V=.241/> <b>විවජ්ජියා</b>ති අධොනාභිං විවජ්ජෙත්වා। අයං පඤ්හා යං තං අසීසකං කබන්ධං, යස්ස උරෙ අක්ඛීනි චෙව මුඛඤ්ච හොති, තං සන්ධාය වුත්තා।
bod:<b>භික්ඛු සඤ්ඤාචිකාය කුටි</b>න්ති අයං පඤ්හා තිණච්ඡාදනං කුටිං සන්ධාය වුත්තා। දුතියපඤ්හා සබ්බමත්තිකාමයං කුටිං සන්ධාය වුත්තා।
bod:<b>ආපජ්ජෙය්ය ගරුකං ඡෙජ්ජවත්ථු</b>න්ති අයං පඤ්හා වජ්ජපටිච්ඡාදිකං භික්ඛුනිං සන්ධාය වුත්තා। දුතියපඤ්හා පණ්ඩකාදයො අභබ්බපුග්ගලෙ සන්ධාය වුත්තා। එකාදසපි හි තෙ ගිහිභාවෙයෙව පාරාජිකං පත්තා।
bod:<b>වාචා</b>ති <pb M=.238/> වාචාය අනාලපන්තො। <b>ගිරං නො ච පරෙ භණෙය්යා</b>ති “ඉති ඉමෙ සොස්සන්තී”ති පරපුග්ගලෙ සන්ධාය සද්දම්පි න නිච්ඡාරෙය්ය। අයං පඤ්හා “සන්තිං ආපත්තිං නාවිකරෙය්ය, සම්පජානමුසාවාදස්ස හොතී”ති ඉමං මුසාවාදං සන්ධාය වුත්තා। තස්ස හි භික්ඛුනො අධම්මිකාය පටිඤ්ඤාය තුණ්හීභූතස්ස නිසින්නස්ස මනොද්වාරෙ ආපත්ති නාම නත්ථි। යස්මා පන ආවිකාතබ්බං න ආවිකරොති, තෙනස්ස <pb P=7.1392/> වචීද්වාරෙ අකිරියතො අයං ආපත්ති සමුට්ඨාතීති වෙදිතබ්බා।
bod:<b>සඞ්ඝාදිසෙසා චතුරො</b>ති අයං පඤ්හා අරුණුග්ගෙ ගාමන්තරපරියාපන්නං නදිපාරං ඔක්කන්තභික්ඛුනිං සන්ධාය වුත්තා, සා හි සකගාමතො පච්චූසසමයෙ නික්ඛමිත්වා අරුණුග්ගමනකාලෙ වුත්තප්පකාරං නදිපාරං ඔක්කන්තමත්තාව රත්තිවිප්පවාසගාමන්තරනදිපාරගණම්හාඔහීයනලක්ඛණෙන එකප්පහාරෙනෙව චතුරො සඞ්ඝාදිසෙසෙ ආපජ්ජති।
bod:<b>සියා ආපත්තියො නානා</b>ති අයං පඤ්හා එකතොඋපසම්පන්නා ද්වෙ භික්ඛුනියො සන්ධාය වුත්තා। තාසු හි භික්ඛූනං සන්තිකෙ එකතොඋපසම්පන්නාය හත්ථතො ගණ්හන්තස්ස පාචිත්තියං, භික්ඛුනීනං සන්තිකෙ එකතොඋපසම්පන්නාය හත්ථතො ගණ්හන්තස්ස දුක්කටං।
bod:<b>චතුරො ජනා සංවිධායා</b>ති ආචරියො ච තයො ච අන්තෙවාසිකා ඡමාසකං භණ්ඩං අවහරිංසු, ආචරියස්ස සාහත්ථිකා තයො මාසකා, ආණත්තියාපි තයොව තස්මා ථුල්ලච්චයං ආපජ්ජති <pb V=.242/>, ඉතරෙසං සාහත්ථිකො එකෙකො, ආණත්තිකා පඤ්චාති තස්මා පාරාජිකං ආපජ්ජිංසු। අයමෙත්ථ සඞ්ඛෙපො। විත්ථාරො පන අදින්නාදානපාරාජිකෙ සංවිදාවහාරවණ්ණනායං වුත්තො।
sub:(2) පාරාජිකාදිපඤ්හාවණ්ණනා
bod:480:<b>ඡිද්දං තස්මිං ඝරෙ නත්ථී</b>ති අයං පඤ්හා දුස්සකුටිආදීනි සන්ථතපෙය්යාලඤ්ච සන්ධාය වුත්තා।
bod:<b>තෙලං මධුං ඵාණිත</b>න්ති ගාථා ලිඞ්ගපරිවත්තං සන්ධාය වුත්තා।
bod:<b>නිස්සග්ගියෙනා</b>ති ගාථා පරිණාමනං සන්ධාය වුත්තා। යො හි සඞ්ඝස්ස පරිණතලාභතො එකං චීවරං අත්තනො, එකං අඤ්ඤස්සාති ද්වෙ චීවරානි “එකං <pb M=.239/> මය්හං, එකං තස්ස දෙහී”ති එකපයඔගෙන පරිණාමෙති, සො නිස්සග්ගියපාචිත්තියඤ්චෙව සුද්ධිකපාචිත්තියඤ්ච එකතො ආපජ්ජති।
bod:<b>කම්මඤ්ච තං කුප්පෙය්ය වග්ගපච්චයා</b>ති අයං පඤ්හා ද්වාදසයොජනපමාණෙසු බාරාණසිආදීසු නගරෙසු ගාමසීමං සන්ධාය වුත්තා।
bod:<b>පදවීතිහාරමත්තෙනා</b>ති ගාථා සඤ්චරිත්තං සන්ධාය වුත්තා, අත්ථොපි චස්සා සඤ්චරිත්තවණ්ණනායමෙව වුත්තො।
bod:<b>සබ්බානි තානි නිස්සග්ගියානී</b>ති අයං පඤ්හා අඤ්ඤාතිකාය භික්ඛුනියා ධොවාපනං සන්ධාය වුත්තා। සචෙ හි තිණ්ණම්පි චීවරානං කාකඌහදනං වා කද්දමමක්ඛිතං වා කණ්ණං ගහෙත්වා භික්ඛුනී උදකෙන ධොවති, භික්ඛුස්ස කායගතානෙව නිස්සග්ගියානි හොන්ති।
bod:<b>සරණගමනම්පි න තස්ස අත්ථී</b>ති සරණගමනඋපසම්පදාපි නත්ථි। අයං පන <pb P=7.1393/> පඤ්හා මහාපජාපතියා උපසම්පදං සන්ධාය වුත්තා।
bod:<b>හනෙය්ය</b> <pb V=.243/> <b>අනරියං මන්දො</b>ති තඤ්හි ඉත්ථිං වා පුරිසං වා අනරියං හනෙය්ය। අයං පඤ්හා ලිඞ්ගපරිවත්තෙන ඉත්ථිභූතං පිතරං පුරිසභූතඤ්ච මාතරං සන්ධාය වුත්තා।
bod:<b>න තෙනානන්තරං ඵුසෙ</b>ති අයං පඤ්හා මිගසිඞ්ගතාපසසීහකුමාරාදීනං විය තිරච්ඡානමාතාපිතරො සන්ධාය වුත්තා।
bod:<b>අචොදයිත්වා</b>ති ගාථා දූතෙනුපසම්පදං සන්ධාය වුත්තා। <b>චොදයිත්වා</b>ති ගාථා පණ්ඩකාදීනං උපසම්පදං සන්ධාය වුත්තා। කුරුන්දියං පන “පඨමගාථා අට්ඨ අසම්මුඛාකම්මානි, දුතියා අනාපත්තිකස්ස කම්මං සන්ධාය වුත්තා”ති ආගතං।
bod:<b>ඡින්දන්තස්ස ආපත්තී</b>ති වනප්පතිං ඡින්දන්තස්ස පාරාජිකං, තිණලතාදිං ඡින්දන්තස්ස පාචිත්තියං, අඞ්ගජාතං ඡින්දන්තස්ස ථුල්ලච්චයං। <b>ඡින්දන්තස්ස අනාපත්තී</b>ති කෙසෙ ච නඛෙ ච ඡින්දන්තස්ස අනාපත්ති। <b>ඡාදෙන්තස්ස ආපත්තී</b>ති අත්තනො ආපත්තිං ඡාදෙන්තස්ස අඤ්ඤෙසං වා ආපත්තිං। <b>ඡාදෙන්තස්ස අනාපත්තී</b>ති ගෙහාදීනි ඡාදෙන්තස්ස අනාපත්ති।
bod:<b>සච්චං</b> <pb M=.240/> <b>භණන්තො</b>ති ගාථාය “සිඛරණීසි උභතොබ්යඤ්ජනාසී”ති සච්චං භණන්තො ගරුකං ආපජ්ජති, සම්පජානමුසාවාදෙ පන මුසා භාසතො ලහුකාපත්ති හොති, අභූතාරොචනෙ මුසා භණන්තො ගරුකං ආපජ්ජති, භූතාරොචනෙ සච්චං භාසතො ලහුකාපත්ති හොතීති।
sub:(3) පාචිත්තියාදිපඤ්හාවණ්ණනා
bod:481:<b>අධිට්ඨිත</b>න්ති ගාථා නිස්සග්ගියචීවරං අනිස්සජ්ජිත්වා පරිභුඤ්ජන්තං සන්ධාය වුත්තා।
bod:<b>අත්ථඞ්ගතෙ සූරියෙ</b>ති ගාථා රොමන්ථකං සන්ධාය වුත්තා।
bod:<b>න රත්තචිත්තො</b>ති ගාථාය අයමත්ථො – රත්තචිත්තො මෙථුනධම්මපාරාජිකං ආපජ්ජති। ථෙය්යචිත්තො අදින්නාදානපාරාජිකං, පරං මරණාය චෙතෙන්තො මනුස්සවිග්ගහපාරාජිකං, සඞ්ඝභෙදකො පන <pb V=.244/> න රත්තචිත්තො න ච පන ථෙය්යචිත්තො න චාපි සො පරං මරණාය චෙතයි, සලාකං පනස්ස දෙන්තස්ස හොති ඡෙජ්ජං, පාරාජිකං හොති, සලාකං පටිග්ගණ්හන්තස්ස භෙදකානුවත්තකස්ස ථුල්ලච්චයං।
bod:<b>ගච්ඡෙය්ය අඩ්ඪයොජන</b>න්ති අයං පඤ්හා සුප්පතිට්ඨිතනිග්රොධසදිසං එකකුලස්ස රුක්ඛමූලං සන්ධාය වුත්තා।
bod:<b>කායිකානී</b>ති අයං ගාථා සම්බහුලානං ඉත්ථීනං කෙසෙ වා අඞ්ගුලියො වා එකතො ගණ්හන්තං සන්ධාය වුත්තා।
bod:<b>වාචසිකානී</b>ති අයං ගාථා “සබ්බා තුම්හෙ සිඛරණියො”තිආදිනා නයෙන දුට්ඨුල්ලභාණිං සන්ධාය වුත්තා।
bod:<b>තිස්සිත්ථියො මෙථුනං තං න සෙවෙ</b>ති තිස්සො ඉත්ථියො වුත්තා, තාසුපි යං තං මෙථුනං නාම, තං න <pb P=7.1394/> සෙවති। <b>තයො පුරිසෙ</b>ති තයො පුරිසෙපි උපගන්ත්වා මෙථුනං න සෙවති। <b>තයො අනරියපණ්ඩකෙ</b>ති උභතොබ්යඤ්ජනසඞ්ඛාතෙ තයො අනරියෙ තයො ච පණ්ඩකෙති ඉමෙපි ඡ ජනෙ උපගන්ත්වා මෙථුනං න සෙවති। <b>න චාචරෙ මෙථුනං බ්යඤ්ජනස්මි</b>න්ති අනුලොමපාරාජිකවසෙනපි මෙථුනං නාචරති। <b>ඡෙජ්ජං සියා මෙථුනධම්මපච්චයා</b>ති සියා මෙථුනධම්මපච්චයා පාරාජිකන්ති। අයං පඤ්හා අට්ඨවත්ථුකං සන්ධාය <pb M=.241/> වුත්තා, තස්සා හි මෙථුනධම්මස්ස පුබ්බභාගං කායසංසග්ගං ආපජ්ජිතුං වායමන්තියා මෙථුනධම්මපච්චයා ඡෙජ්ජං හොති।
bod:<b>මාතරං චීවර</b>න්ති අයං ගාථා පිට්ඨිසමයෙ වස්සිකසාටිකත්ථං සතුප්පාදකරණං සන්ධාය වුත්තා। විනිච්ඡයො පනස්සා වස්සිකසාටිකසික්ඛාපදවණ්ණනායමෙව වුත්තො।
bod:<b>කුද්ධො ආරාධකො හොතී</b>ති ගාථා තිත්ථියවත්තං සන්ධාය වුත්තා। තිත්ථියො හි වත්තං පූරයමානො තිත්ථියානං වණ්ණෙ භඤ්ඤමානෙ කුද්ධො ආරාධකො හොති, වත්ථුත්තයස්ස වණ්ණෙ භඤ්ඤමානෙ කුද්ධො ගාරය්හො හොතීති තත්ථෙවස්සා විත්ථාරො වුත්තො। දුතියගාථාපි තමෙව සන්ධාය වුත්තා।
bod:<b>සඞ්ඝාදිසෙස</b>න්තිආදි <pb V=.245/> ගාථා යා භික්ඛුනී අවස්සුතාව අවස්සුතස්ස පුරිසස්ස හත්ථතො පිණ්ඩපාතං ගහෙත්වා මනුස්සමංසලසුණපණීතභොජනසෙසඅකප්පියමංසෙහි සද්ධිං ඔමද්දිත්වා අජ්ඣොහරති, තං සන්ධාය වුත්තා।
bod:<b>එකො උපසම්පන්නො එකො අනුපසම්පන්නො</b>ති ගාථා ආකාසගතං සන්ධාය වුත්තා। සචෙ හි ද්වීසු සාමණෙරෙසු එකො ඉද්ධියා කෙසග්ගමත්තම්පි පථවිං මුඤ්චිත්වා නිසින්නො හොති, සො අනුපසම්පන්නො නාම හොති। සඞ්ඝෙනාපි ආකාසෙ නිසීදිත්වා භූමිගතස්ස කම්මං න කාතබ්බං। සචෙ කරොති, කුප්පති।
bod:<b>අකප්පකත</b>න්ති ගාථා අච්ඡින්නචීවරකං භික්ඛුං සන්ධාය වුත්තා। තස්මිංයෙව චස්සා සික්ඛාපදෙ විත්ථාරෙන විනිච්ඡයොපි වුත්තො।
bod:<b>න දෙති න පටිග්ගණ්හාතී</b>ති නාපි උය්යොජිකා දෙති, න උය්යොජිතා තස්සා හත්ථතො ගණ්හාති। <b>පටිග්ගහො තෙන න විජ්ජතී</b>ති තෙනෙව කාරණෙන උය්යොජිකාය හත්ථතො උය්යොජිතාය පටිග්ගහො න විජ්ජති। <b>ආපජ්ජති ගරුක</b>න්ති එවං සන්තෙපි අවස්සුතස්ස හත්ථතො පිණ්ඩපාතග්ගහණෙ උය්යොජෙන්තී සඞ්ඝාදිසෙසාපත්තිං ආපජ්ජති। <b>තඤ්ච පරිභොගපච්චයා</b>ති තඤ්ච පන ආපත්තිං ආපජ්ජමානා තස්සා උය්යොජිතාය පරිභොගපච්චයා ආපජ්ජති <pb P=7.1395/> <pb M=.242/>। තස්සා හි භොජනපරියොසානෙ උය්යොජිකාය සඞ්ඝාදිසෙසො හොතීති। දුතියගාථා තස්සායෙව උදකදන්තපොනග්ගහණෙ උය්යොජනං සන්ධාය වුත්තා।
bod:<b>න භික්ඛුනී නො ච ඵුසෙය්ය වජ්ජ</b>න්ති සත්තරසකෙසු හි අඤ්ඤතරං ආපත්තිං ආපජ්ජිත්වා අනාදරියෙන ඡාදයමානාපි භික්ඛුනී ඡාදනපච්චයා වජ්ජං න ඵුසති, අඤ්ඤං නවං ආපත්තිං නාපජ්ජති, පටිච්ඡන්නාය වා අප්පටිච්ඡන්නාය වා ආපත්තියා පක්ඛමානත්තමෙව ලභති। අයං පන භික්ඛුනීපි න හොති, සාවසෙසඤ්ච ගරුකං ආපජ්ජිත්වා ඡාදෙත්වා වජ්ජං න ඵුසති। <b>පඤ්හා මෙසා කුසලෙහි චින්තිතා</b>ති අයං කිර පඤ්හා උක්ඛිත්තකභික්ඛුං සන්ධාය වුත්තා। තෙන හි සද්ධිං විනයකම්මං නත්ථි, තස්මා සො සඞ්ඝාදිසෙසං ආපජ්ජිත්වා ඡාදෙන්තො වජ්ජං න ඵුසතීති।
cen:සෙදමොචනගාථාවණ්ණනා නිට්ඨිතා।
