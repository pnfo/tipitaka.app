cha:(11) 1:සම්බොධවග්ගො
sub:1-3:පුබ්බෙවසම්බොධසුත්තාදිවණ්ණනා
bod:104-106:තතියස්ස <pb M=2.202/> <pb V=2.183/> පඨමෙ <b>සම්බොධිතො පුබ්බෙවා</b>ති සම්බොධො වුච්චති චතූසු මග්ගෙසු ඤාණං “සාමං සම්මා බුජ්ඣි එතෙනා”ති කත්වා, තතො පුබ්බෙයෙවාති අත්ථො। තෙනාහ <b>“අරියමග්ගප්පත්තිතො අපරභාගෙයෙවා”</b>ති। <b>බොධිසත්තස්සෙව සතො</b>ති එත්ථ යථා උදකතො උග්ගන්ත්වා ඨිතං පරිපාකගතං පදුමං සූරියරස්මිසම්ඵස්සෙන අවස්සං බුජ්ඣිස්සතීති බුජ්ඣනකපදුමන්ති වුච්චති। එවං බුද්ධානං සන්තිකෙ බ්යාකරණස්ස ලද්ධත්තා අවස්සං අනන්තරායෙන පාරමියො පූරෙත්වා බුජ්ඣිස්සතීති බුජ්ඣනකසත්තොති <b>බොධිසත්තො</b>। තෙනාහ <b>“බුජ්ඣනකසත්තස්සෙව…පෙ॰… ආරභන්තස්සෙව සතො”</b>ති। යා වා එසා චතුමග්ගඤාණසඞ්ඛාතා බොධි, “තං බොධිං කුදාස්සු නාමාහං පාපුණිස්සාමී”ති පත්ථයමානො පටිපජ්ජතීති බොධියං සත්තො ආසත්තොතිපි <b>බොධිසත්තො</b>। තෙනාහ <b>“සම්බොධියා වා සත්තස්සෙව ලග්ගස්සෙව සතො”</b>ති।
bod:අථ වා බොධීති ඤාණං “බුජ්ඣති එතෙනා”ති කත්වා, බොධිමා සත්තො <b>බොධිසත්තො,</b> පුරිමපදෙ උත්තරපදලොපං කත්වා යථා “ඤාණසත්තො”ති, ඤාණවා පඤ්ඤවා පණ්ඩිතො සත්තොති අත්ථො। බුද්ධානඤ්හි පාදමූලෙ අභිනීහාරතො පට්ඨාය පණ්ඩිතොව සො සත්තො, න අන්ධබාලොති බොධිසත්තො। එවං ගුණවතො උප්පන්නනාමවසෙන බොධිසත්තස්සෙව සතො। අස්සාදීයතීති <b>අස්සාදො,</b> සුඛං। තඤ්ච සාතාකාරලක්ඛණන්ති ආහ <b>“අස්සාදොති මධුරාකාරො”</b>ති। ඡන්දරාගො විනීයති චෙව පහීයති ච එත්ථාති <b>නිබ්බානං “ඡන්දරාගවිනයො ඡන්දරාගප්පහානඤ්චා”ති වුච්චති</b>। තෙනාහ <b>“නිබ්බාන”</b>න්තිආදි। තත්ථ <b>ආගම්මා</b>ති ඉදං යො ජනො රාගං විනෙති පජහති ච, තස්ස ආරම්මණකරණං සන්ධාය වුත්තං। දුතියතතියානි උත්තානත්ථානෙව।
cen:පුබ්බෙවසම්බොධසුත්තාදිවණ්ණනා නිට්ඨිතා।
sub:4-9:සමණබ්රාහ්මණසුත්තාදිවණ්ණනා
bod:107-112:චතුත්ථෙ <pb M=2.203/> <pb V=2.184/> <b>සාමඤ්ඤ</b>න්ති අරියමග්ගො, තෙන අරණීයතො උපගන්තබ්බතො <b>සාමඤ්ඤත්ථං,</b> අරියඵලන්ති ආහ <b>“සාමඤ්ඤත්ථන්ති චතුබ්බිධං අරියඵල”</b>න්ති। <b>බ්රහ්මඤ්ඤත්ථ</b>න්ති එත්ථාපි එසෙව නයො। තෙනාහ <b>“ඉතරං තස්සෙව වෙවචන”</b>න්ති। අරියමග්ගසඞ්ඛාතං සාමඤ්ඤමෙව වා අරණීයතො <b>සාමඤ්ඤත්ථ</b>න්ති ආහ <b>“සාමඤ්ඤත්ථෙන වා චත්තාරො මග්ගා”</b>ති। පඤ්චමාදීනි උත්තානත්ථානෙව।
cen:සමණබ්රාහ්මණසුත්තාදිවණ්ණනා නිට්ඨිතා।
sub:10:දුතියනිදානසුත්තවණ්ණනා
bod:113:දසමෙ <b>විවට්ටගාමිකම්මාන</b>න්ති විවට්ටූපනිස්සයකම්මානං। <b>තදභිනිවත්තෙතී</b>ති එත්ථ <b>තං</b>-සද්දෙන පච්චාමසනස්ස විපාකස්ස පරාමාසොති ආහ <b>“තං අභිනිවත්තෙතී”</b>ති, තං විපාකං අභිභවිත්වා නිවත්තෙතීති අත්ථො। ඉදානි න කෙවලං විපාකස්සෙව පරාමාසො තං-සද්දෙන, අථ ඛො ඡන්දරාගට්ඨානියානං ධම්මානං තබ්බිපාකස්ස ච පරාමාසො දට්ඨබ්බොති ආහ <b>“යදා වා තෙනා”</b>තිආදි। <b>තෙ චෙව ධම්මෙ</b>ති තෙ ඡන්දරාගට්ඨානියෙ ධම්මෙ। <b>නිබ්බිජ්ඣිත්වා පස්සතී</b>ති කිලෙසෙ නිබ්බිජ්ඣිත්වා විභූතං පාකටං කත්වා පස්සතීති।
cen:දුතියනිදානසුත්තවණ්ණනා නිට්ඨිතා।
cen:සම්බොධවග්ගවණ්ණනා නිට්ඨිතා।
