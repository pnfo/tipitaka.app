cha:2:සීහනාදවග්ගො
sub:1:සීහනාදසුත්තවණ්ණනා
bod:11:දුතියස්ස <pb V=3.264/> පඨමෙ අවාපුරෙන්ති විවරන්ති ද්වාරං එතෙනාති <b>අවාපුරණං</b>। රජං හරන්ති එතෙනාති <b>රජොහරණං। කළොපිහත්ථො</b>ති විලීවමයභාජනහත්ථො, “චම්මමයභාජනහත්ථො”ති ච වදන්ති। ඡින්නානි විසාණානි එතස්සාති ඡින්නවිසාණො, උසභො ච සො ඡින්නවිසාණො චාති <b>උසභඡින්නවිසාණො</b>। විසෙසනපරොයං සමාසො। <b>අහිකුණපෙන වා</b>තිආදි අතිජෙගුච්ඡප්පටිකූලකුණපදස්සනත්ථං වුත්තං। <b>කණ්ඨෙ ආසත්තෙනා</b>ති කෙනචිදෙව පච්චත්ථිකෙන ආනෙත්වා කණ්ඨෙ බද්ධෙන, ඔමුක්කෙනාති අත්ථො। <b>අට්ටො</b> ආතුරො දුග්ගන්ධපීළාය පීළිතො। <b>අච්චයස්ස පටිග්ගණ්හනං</b> වා අධිවාසනං। එවඤ්හි සො කාරණෙ දෙසියමානෙ තතො <pb M=3.286/> විගතො නාම හොති। තෙනාහ <b>“පටිග්ගණ්හතූති ඛමතූ”</b>ති। සෙසමෙත්ථ සුවිඤ්ඤෙය්යමෙව।
cen:සීහනාදසුත්තවණ්ණනා නිට්ඨිතා।
sub:2:සඋපාදිසෙසසුත්තවණ්ණනා
bod:12:දුතියෙ භවස්ස අප්පමත්තකතා නාම ඉත්තරකාලතායාති ආහ <b>“අච්ඡරාසඞ්ඝාතමත්තම්පී”</b>ති।
cen:සඋපාදිසෙසසුත්තවණ්ණනා නිට්ඨිතා।
sub:3:කොට්ඨිකසුත්තවණ්ණනා
bod:13:තතියෙ දිට්ඨධම්මො වුච්චති පච්චක්ඛභූතො අත්තභාවො, තස්මිං වෙදිතබ්බං ඵලං <b>දිට්ඨධම්මවෙදනීයං</b>। තෙනාහ <b>“ඉමස්මිංයෙව අත්තභාවෙ”</b>ති। චතුප්පඤ්චක්ඛන්ධඵලතාය සඤ්ඤාභවූපගං කම්මං <b>බහුවෙදනීයං</b>। එකක්ඛන්ධඵලත්තා අසඤ්ඤාභවූපගං කම්මං <b>“අප්පවෙදනීය”</b>න්ති වුත්තං। කෙචි පන “අරූපාවචරකම්මං බහුකාලං වෙදිතබ්බඵලත්තා බහුවෙදනීයං, ඉතරං අප්පවෙදනීයං। රූපාරූපාවචරකම්මං වා බහුවෙදනීයං, පරිත්තං කම්මං අප්පවෙදනීය”න්ති වදන්ති। <b>වෙදනීය</b>න්ති පච්චයන්තරසමවායෙ <pb V=3.265/> විපාකුප්පාදනසමත්ථං, න ආරද්ධවිපාකමෙව। <b>අවෙදනීය</b>න්ති පච්චයවෙකල්ලෙන විපච්චිතුං අසමත්ථං අහොසිකම්මාදිභෙදං।
cen:කොට්ඨිකසුත්තවණ්ණනා නිට්ඨිතා।
sub:4:සමිද්ධිසුත්තවණ්ණනා
bod:14:චතුත්ථෙ <b>සමිද්ධී</b>ති ථෙරස්ස කිර අත්තභාවො සමිද්ධො අභිරූපො පාසාදිකො, තස්මා සමිද්ධීත්වෙව සඞ්ඛාතො। තෙනාහ <b>“අත්තභාවසමිද්ධතායා”</b>තිආදි। <b>රූපධාතුආදීසූ</b>ති <b>ආදි</b>-සද්දෙන සද්දධාතුආදිං සඞ්ගණ්හාති।
cen:සමිද්ධිසුත්තවණ්ණනා නිට්ඨිතා।
sub:5-9:ගණ්ඩසුත්තාදිවණ්ණනා
bod:15-19:පඤ්චමෙ <pb M=3.287/> <b>මාතාපෙත්තිකසම්භවස්සා</b>ති මාතිතො ච පිතිතො ච නිබ්බත්තෙන මාතාපෙත්තිකෙන සුක්කසොණිතෙන සම්භූතස්ස। <b>උච්ඡාදනධම්මස්සා</b>ති උච්ඡාදෙතබ්බසභාවස්ස। <b>පරිමද්දනධම්මස්සා</b>ති පරිමද්දිතබ්බසභාවස්ස। එත්ථ ච ඔදනකුම්මාසූපචයඋච්ඡාදනපදෙහි වඩ්ඪි කථිතා, අනිච්චභෙදනවිද්ධංසනපදෙහි හානි। පුරිමෙහි වා සමුදයො, පච්ඡිමෙහි අත්ථඞ්ගමොති එවං චාතුමහාභූතිකස්ස කායස්ස වඩ්ඪිපරිහානිනිබ්බත්තිභෙදා දස්සිතා। සෙසං සුවිඤ්ඤෙය්යමෙව। ඡට්ඨාදීනි උත්තානත්ථානි।
cen:ගණ්ඩසුත්තාදිවණ්ණනා නිට්ඨිතා।
sub:10:වෙලාමසුත්තවණ්ණනා
bod:20:දසමෙ <b>සකුණ්ඩකභත්ත</b>න්ති සකුණ්ඩකං උත්තණ්ඩුලභත්තං। පරිත්තෙහි සකුණ්ඩෙහි තණ්ඩුලෙහිපි සද්ධිං විපක්කභත්තං උත්තණ්ඩුලමෙව හොති। බිළඞ්ගං වුච්චති ආරනාළං, බිළඞ්ගතො නිබ්බත්තනතො තදෙව කඤ්ජියතො ජාතන්ති කඤ්ජියං, තං දුතියං එතස්සාති <b>බිළඞ්ගදුතියං,</b> තං <b>කඤ්ජියදුතිය</b>න්ති වුත්තං। <b>අසක්කරිත්වා</b>ති දෙය්යධම්මම්පි පුග්ගලම්පි අසක්කරිත්වා। දෙය්යධම්මස්ස අසක්කරණං අසම්පන්නකාරො, පුග්ගලස්ස අසක්කරණං අගරුකරණං। දෙය්යධම්මං අසක්කරොන්තො හි උත්තණ්ඩුලාදිදොසසමන්නාගතං ආහාරං දෙති, න සම්පන්නං කරොති। පුග්ගලං අසක්කරොන්තො නිසීදනට්ඨානං <pb V=3.266/> අසම්මජ්ජිත්වා යත්ථ තත්ථ වා නිසීදාපෙත්වා යං වා තං වා දාරකං පෙසෙත්වා දෙති। <b>අචිත්තීකත්වා</b>ති න චිත්තිං කත්වා, න පූජෙත්වාති අත්ථො। පූජෙන්තො හි පූජෙතබ්බවත්ථුං චිත්තෙ ඨපෙති, න තතො බහි කරොති। චිත්තං වා අච්ඡරියං කත්වා පටිපත්ති චිත්තීකරණං සම්භාවනකිරියා, තප්පටික්ඛෙපතො අචිත්තීකරණං අසම්භාවනකිරියා। <b>අපවිද්ධ</b>න්ති උච්ඡිට්ඨාදිඡඩ්ඩනීයධම්මං විය අවඛිත්තකං। යො හි ඡඩ්ඩෙතුකාමො හුත්වා රොගිනො සරීරෙ ඔදනාදීනි මජ්ජිත්වා වම්මිකෙ රොගං පක්ඛිපන්තො විය දෙති, අයං අපවිද්ධං දෙති නාම। <b>අනාගමනදිට්ඨිකො</b>ති “අද්ධා ඉමස්ස දානස්ස ඵලං මම ආගච්ඡතී”ති එවං යස්ස කම්මස්සකතදිට්ඨි අත්ථි, සො ආගමනදිට්ඨිකො। අයං පන න තාදිසොති අනාගමනදිට්ඨිකො, ඵලං පාටිකඞ්ඛං හුත්වා න දෙතීති අත්ථො। තෙනාහ <b>“න කම්මඤ්ච ඵලඤ්ච සද්දහිත්වා දෙතී”</b>ති।
bod:<b>වෙලාමො</b>ති <pb M=3.288/> එත්ථ <b>මා</b>-සද්දො පටිසෙධවචනො। ජාතිගොත්තරූපභොගාදිගුණානං වෙලා මරියාදා නත්ථි එතස්මින්ති වෙලාමො। අථ වා යථාවුත්තගුණානං වෙලා මරියාදා අමති ඔසානං ගච්ඡති එතස්මින්ති <b>වෙලාමො,</b> වෙලං වා මරියාදං අමති ගච්ඡති අතික්කමතීති <b>වෙලාමො</b>। තෙනාහ <b>“ජාතිගොත්ත…පෙ॰… එවංලද්ධනාමො”</b>ති। දීයතීති දානං, දානවත්ථු। තං අග්ගීයති නිස්සජ්ජීයති එත්ථාති <b>දානග්ගං</b>। දානං වා ගණ්හන්ති එත්ථාති <b>දානග්ගං,</b> එවං <b>භත්තග්ගං,</b> පරිවෙසනට්ඨානං। <b>දුකූලසන්දනානී</b>ති රජතභාජනාදිනිස්සිතෙ දුකූලෙ ඛීරස්ස සන්දනං එතෙසන්ති දුකූලසන්දනානි। <b>කංසූපධාරණානී</b>ති රජතමයදොහභාජනානි। තෙනාහ <b>“රජතමයඛීරපටිච්ඡකානී”</b>ති। රජතමයානි ඛීරපටිච්ඡකානි ඛීරපටිග්ගහභාජනානි එතෙසන්ති <b>රජතමයඛීරපටිච්ඡකානි। සොධෙය්යා</b>ති මහප්ඵලභාවකරණෙන විසොධෙය්ය। මහප්ඵලභාවප්පත්තියා හි දක්ඛිණා විසුජ්ඣති නාම।
bod:<b>මග්ගෙනාගතං අනිවත්තනසරණ</b>න්ති ඉමිනා ලොකුත්තරසරණගමනං දීපෙති। <b>අපරෙ</b>තිආදිනා ලොකියසරණගමනං වුත්තං। <b>සරණං</b> නාම තිණ්ණං රතනානං ජීවිතපරිච්චාගමයං පුඤ්ඤං සබ්බසම්පත්තිං දෙති, තස්මා මහප්ඵලතරන්ති අධිප්පායො। ඉදඤ්ච – “සචෙ ත්වං යථා ගහිතං සරණං න භින්දිස්සසි, එවාහං තං මාරෙමී”ති යදිපි කොචි තිණ්හෙන සත්ථෙන ජීවිතා වොරොපෙය්ය, තථාපි “නෙවාහං බුද්ධං න බුද්ධොති, ධම්මං න ධම්මොති, සඞ්ඝං න සඞ්ඝොති වදාමී”ති දළ්හතරං කත්වා ගහිතස්ස වසෙන වුත්තං। <b>මග්ගෙනාගත</b>න්ති ලොකුත්තරසීලං සන්ධාය වදති। <b>අපරෙ</b>තිආදිනා පන ලොකියසීලං වුත්තං। සබ්බෙසං සත්තානං ජීවිතදානාදිනිහිතදණ්ඩතාය සකලලොකියලොකුත්තරගුණාධිට්ඨානතො චස්ස මහප්ඵලමහානිසංසතා වෙදිතබ්බා।
bod:<b>උපසිඞ්ඝනමත්ත</b>න්ති <pb V=3.267/> ඝායනමත්තං। <b>ගද්දොහනමත්ත</b>න්ති පාඨන්තරෙ ගොදොහනමත්තං කාලන්ති අත්ථො। සො ච න සකලො ගොදොහනක්ඛණො අධිප්පෙතොති දස්සෙතුං <b>“ගාවියා එකවාරං ථනඅඤ්ඡනමත්ත”</b>න්ති අත්ථො වුත්තො। <b>අඤ්ඡනමත්ත</b>න්ති ආකඩ්ඪනමත්තං। ගාවියා ථනං ගහෙත්වා එකඛීරබින්දුදුහනකාලමත්තම්පි ගද්දුහනමත්තන්ති වදන්ති। එත්තකම්පි හි කාලං යො වසනගබ්භපරිවෙණවිහාරූපචාරපරිච්ඡෙදෙන වා අපරිමාණාසු ලොකධාතූසු <pb M=3.289/> සබ්බසත්තෙ හිතඵරණං මෙත්තචිත්තං භාවෙතුං සක්කොති। ඉදං තතො යථාවුත්තදානාදිතො මහප්ඵලතරං।
cen:වෙලාමසුත්තවණ්ණනා නිට්ඨිතා।
cen:සීහනාදවග්ගවණ්ණනා නිට්ඨිතා।
