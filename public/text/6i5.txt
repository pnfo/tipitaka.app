cha:6:රූපපරිච්ඡෙදො
bod:1:එත්තාවතා විභත්තා හි, සප්පභෙදප්පවත්තිකා।
gae:චිත්තචෙතසිකා ධම්මා, රූපං දානි පවුච්චති॥
bod:2:සමුද්දෙසා <pb V=.42/> විභාගා ච, සමුට්ඨානා කලාපතො।
gae:පවත්තික්කමතො චෙති, පඤ්චධා තත්ථ සඞ්ගහො॥
sub:රූපසමුද්දෙසො
bod:3:චත්තාරි මහාභූතානි, චතුන්නඤ්ච මහාභූතානං උපාදායරූපන්ති <b>දුවිධම්පෙතං රූපං</b> එකාදසවිධෙන සඞ්ගහං ගච්ඡති।
bod:4:කථං? පථවීධාතු ආපොධාතු තෙජොධාතු වායොධාතු <b>භූතරූපං</b> නාම।
bod:5:චක්ඛු සොතං ඝානං ජිව්හා කායො <b>පසාදරූපං</b> නාම।
bod:6:රූපං සද්දො ගන්ධො රසො ආපොධාතුවිවජ්ජිතං භූතත්තයසඞ්ඛාතං ඵොට්ඨබ්බං <b>ගොචරරූපං</b> නාම।
bod:7:ඉත්ථත්තං පුරිසත්තං <b>භාවරූපං</b> නාම।
bod:8:හදයවත්ථු <b>හදයරූපං</b> නාම।
bod:9:ජීවිතින්ද්රියං <b>ජීවිතරූපං</b> නාම।
bod:10:කබළීකාරො ආහාරො <b>ආහාරරූපං</b> නාම।
bod:11:ඉති <pb M=.40/> ච අට්ඨාරසවිධම්පෙතං රූපං සභාවරූපං සලක්ඛණරූපං නිප්ඵන්නරූපං රූපරූපං සම්මසනරූපන්ති ච සඞ්ගහං ගච්ඡති।
bod:12:ආකාසධාතු <b>පරිච්ඡෙදරූපං</b> නාම।
bod:13:කායවිඤ්ඤත්ති වචීවිඤ්ඤත්ති <b>විඤ්ඤත්තිරූපං</b> නාම।
bod:14:රූපස්ස ලහුතා මුදුතා කම්මඤ්ඤතා විඤ්ඤත්තිද්වයං <b>විකාරරූපං</b> නාම।
bod:15:රූපස්ස උපචයො සන්තති ජරතා අනිච්චතා <b>ලක්ඛණරූපං</b> නාම।
bod:16:ජාතිරූපමෙව <pb V=.43/> පනෙත්ථ උපචයසන්තතිනාමෙන පවුච්චතීති එකාදසවිධම්පෙතං රූපං අට්ඨවීසතිවිධං හොති සරූපවසෙන।
bod:17:කථං –
gax:භූතප්පසාදවිසයා, භාවො හදයමිච්චපි।
gae:ජීවිතාහාරරූපෙහි, අට්ඨාරසවිධං තථා॥
gax:පරිච්ඡෙදො ච විඤ්ඤත්ති, විකාරො ලක්ඛණන්ති ච।
gae:අනිප්ඵන්නා දස චෙති, අට්ඨවීසවිධං භවෙ॥
cen:අයමෙත්ථ රූපසමුද්දෙසො।
sub:රූපවිභාගො
bod:18:සබ්බඤ්ච පනෙතං රූපං අහෙතුකං සප්පච්චයං සාසවං සඞ්ඛතං ලොකියං කාමාවචරං අනාරම්මණං අප්පහාතබ්බමෙවාති එකවිධම්පි අජ්ඣත්තිකබාහිරාදිවසෙන බහුධා භෙදං ගච්ඡති।
bod:19:කථං? පසාදසඞ්ඛාතං පඤ්චවිධම්පි <b>අජ්ඣත්තිකරූපං</b> නාම, ඉතරං <b>බාහිරරූපං</b>।
bod:20:පසාදහදයසඞ්ඛාතං <pb M=.41/> ඡබ්බිධම්පි <b>වත්ථුරූපං</b> නාම, ඉතරං <b>අවත්ථුරූපං</b>।
bod:21:පසාදවිඤ්ඤත්තිසඞ්ඛාතං සත්තවිධම්පි <b>ද්වාරරූපං</b> නාම, ඉතරං අද්වාරරූපං।
bod:22:පසාදභාවජීවිතසඞ්ඛාතං අට්ඨවිධම්පි <b>ඉන්ද්රියරූපං</b> නාම, ඉතරං <b>අනින්ද්රියරූපං</b>।
bod:23:පසාදවිසයසඞ්ඛාතං ද්වාදසවිධම්පි <b>ඔළාරිකරූපං සන්තිකෙරූපං, සප්පටිඝරූපඤ්ච,</b> ඉතරං <b>සුඛුමරූපං දූරෙරූපං අප්පටිඝරූපඤ්ච</b>।
bod:24:කම්මජං <pb V=.44/> <b>උපාදින්නරූපං,</b> ඉතරං <b>අනුපාදින්නරූපං</b>।
bod:25:රූපායතනං <b>සනිදස්සනරූපං,</b> ඉතරං <b>අනිදස්සනරූපං</b>।
bod:26:චක්ඛාදිද්වයං අසම්පත්තවසෙන, ඝානාදිත්තයං සම්පත්තවසෙනාති පඤ්චවිධම්පි <b>ගොචරග්ගාහිකරූපං,</b> ඉතරං <b>අගොචරග්ගාහිකරූපං</b>।
bod:27:වණ්ණො ගන්ධො රසො ඔජා භූතචතුක්කඤ්චෙති අට්ඨවිධම්පි <b>අවිනිබ්භොගරූපං,</b> ඉතරං <b>විනිබ්භොගරූපං</b>।
bod:28:ඉච්චෙවමට්ඨවීසති-විධම්පි ච විචක්ඛණා।
gae:අජ්ඣත්තිකාදිභෙදෙන, විභජන්ති යථාරහං॥
cen:අයමෙත්ථ රූපවිභාගො।
sub:රූපසමුට්ඨානනයො
bod:29:කම්මං චිත්තං උතු ආහාරො චෙති <b>චත්තාරි රූපසමුට්ඨානානි</b> නාම।
bod:30:තත්ථ කාමාවචරං රූපාවචරඤ්චෙති පඤ්චවීසතිවිධම්පි කුසලාකුසලකම්මමභිසඞ්ඛතං අජ්ඣත්තිකසන්තානෙ කම්මසමුට්ඨානරූපං පටිසන්ධිමුපාදාය ඛණෙ ඛණෙ සමුට්ඨාපෙති।
bod:31:අරූපවිපාකද්විපඤ්චවිඤ්ඤාණවජ්ජිතං <pb M=.42/> පඤ්චසත්තතිවිධම්පි චිත්තං චිත්තසමුට්ඨානරූපං පඨමභවඞ්ගමුපාදාය ජායන්තමෙව සමුට්ඨාපෙති।
bod:32:තත්ථ අප්පනාජවනං ඉරියාපථම්පි සන්නාමෙති।
bod:33:වොට්ඨබ්බනකාමාවචරජවනාභිඤ්ඤා පන විඤ්ඤත්තිම්පි සමුට්ඨාපෙන්ති।
bod:34:සොමනස්සජවනානි පනෙත්ථ තෙරස හසනම්පි ජනෙන්ති।
bod:35:සීතුණ්හොතුසමඤ්ඤාතා <pb V=.45/> තෙජොධාතු ඨිතිප්පත්තාව උතුසමුට්ඨානරූපං අජ්ඣත්තඤ්ච බහිද්ධා ච යථාරහං සමුට්ඨාපෙති।
bod:36:ඔජාසඞ්ඛාතො ආහාරො ආහාරසමුට්ඨානරූපං අජ්ඣොහරණකාලෙ ඨානප්පත්තොව සමුට්ඨාපෙති।
bod:37:තත්ථ හදයඉන්ද්රියරූපානි කම්මජානෙව।
bod:38:විඤ්ඤත්තිද්වයං චිත්තජමෙව।
bod:39:සද්දො චිත්තොතුජො।
bod:40:ලහුතාදිත්තයං උතුචිත්තාහාරෙහි සම්භොති।
bod:41:අවිනිබ්භොගරූපානි චෙව ආකාසධාතු ච। චතූහි සම්භූතානි।
bod:42:ලක්ඛණරූපානි න කුතොචි ජායන්ති।
bod:43:අට්ඨාරස පන්නරස, තෙරස ද්වාදසාති ච।
gae:කම්මචිත්තොතුකාහාර-ජානි හොන්ති යථාක්කමං॥
bod:44:ජායමානාදිරූපානං, සභාවත්තා හි කෙවලං।
gae:ලක්ඛණානි න ජායන්ති, කෙහිචීති පකාසිතං॥
cen:අයමෙත්ථ රූපසමුට්ඨානනයො।
sub:කලාපයොජනා
bod:45:එකුප්පාදා <pb M=.43/> එකනිරොධා එකනිස්සයා සහවුත්තිනො <b>එකවීසති රූපකලාපා</b> නාම।
bod:46:තත්ථ ජීවිතං අවිනිබ්භොගරූපඤ්ච චක්ඛුනා සහ චක්ඛුදසකන්ති පවුච්චති। තථා <pb V=.46/> සොතාදීහි සද්ධිං සොතදසකං ඝානදසකං ජිව්හාදසකං කායදසකං ඉත්ථිභාවදසකං පුම්භාවදසකං වත්ථුදසකඤ්චෙති යථාක්කමං යොජෙතබ්බං। අවිනිබ්භොගරූපමෙව ජීවිතෙන සහ ජීවිතනවකන්ති පවුච්චති। ඉමෙ <b>නව කම්මසමුට්ඨානකලාපා</b>।
bod:47:අවිනිබ්භොගරූපං පන සුද්ධට්ඨකං, තදෙව කායවිඤ්ඤත්තියා සහ කායවිඤ්ඤත්තිනවකං, වචීවිඤ්ඤත්තිසද්දෙහි සහ වචීවිඤ්ඤත්තිදසකං, ලහුතාදීහි සද්ධිං ලහුතාදෙකාදසකං, කායවිඤ්ඤත්තිලහුතාදිද්වාදසකං, වචීවිඤ්ඤත්තිසද්දලහුතාදිතෙරසකඤ්චෙති <b>ඡ චිත්තසමුට්ඨානකලාපා</b>।
bod:48:සුද්ධට්ඨකං සද්දනවකං ලහුතාදෙකාදසකං සද්දලහුතාදිද්වාදසකඤ්චෙති <b>චත්තාරො උතුසමුට්ඨානකලාපා</b>।
bod:49:සුද්ධට්ඨකං ලහුතාදෙකාදසකඤ්චෙති <b>ද්වෙආහාරසමුට්ඨානකලාපා</b>।
bod:50:තත්ථ සුද්ධට්ඨකං සද්දනවකඤ්චෙති ද්වෙ උතුසමුට්ඨානකලාපා බහිද්ධාපි ලබ්භන්ති, අවසෙසා පන සබ්බෙපි අජ්ඣත්තිකමෙවාති।
bod:51:කම්මචිත්තොතුකාහාර-සමුට්ඨානා යථාක්කමං।
gae:නව ඡ චතුරො ද්වෙති, කලාපා එකවීසති॥
gax:කලාපානං පරිච්ඡෙද-ලක්ඛණත්තා විචක්ඛණා।
gae:න කලාපඞ්ගමිච්චාහු, ආකාසං ලක්ඛණානි ච॥
cen:අයමෙත්ථ කලාපයොජනා।
sub:රූපපවත්තික්කමො
bod:52:සබ්බානිපි <pb M=.44/> පනෙතානි රූපානි කාමලොකෙ යථාරහං අනූනානි පවත්තියං උපලබ්භන්ති।
bod:53:පටිසන්ධියං <pb V=.47/> පන සංසෙදජානඤ්චෙව ඔපපාතිකානඤ්ච චක්ඛුසොතඝානජිව්හාකායභාවවත්ථුදසකසඞ්ඛාතානි සත්ත දසකානි පාතුභවන්ති උක්කට්ඨවසෙන, ඔමකවසෙන පන චක්ඛුසොතඝානභාවදසකානි කදාචිපි න ලබ්භන්ති, තස්මා තෙසං වසෙන කලාපහානි වෙදිතබ්බා।
bod:54:ගබ්භසෙය්යකසත්තානං පන කායභාවවත්ථුදසකසඞ්ඛාතානි තීණි දසකානි පාතුභවන්ති, තත්ථාපි භාවදසකං කදාචි න ලබ්භති, තතො පරං පවත්තිකාලෙ කමෙන චක්ඛුදසකාදීනි ච පාතුභවන්ති।
bod:55:ඉච්චෙවං පටිසන්ධිමුපාදාය කම්මසමුට්ඨානා, දුතියචිත්තමුපාදාය චිත්තසමුට්ඨානා, ඨිතිකාලමුපාදාය උතුසමුට්ඨානා, ඔජාඵරණමුපාදාය ආහාරසමුට්ඨානා චෙති චතුසමුට්ඨානරූපකලාපසන්තති කාමලොකෙ දීපජාලා විය, නදීසොතො විය ච යාවතායුකමබ්බොච්ඡින්නා පවත්තති।
bod:56:මරණකාලෙ පන චුතිචිත්තොපරිසත්තරසමචිත්තස්ස ඨිතිකාලමුපාදාය කම්මජරූපානි න උප්පජ්ජන්ති, පුරෙතරමුප්පන්නානි ච කම්මජරූපානි චුතිචිත්තසමකාලමෙව පවත්තිත්වා නිරුජ්ඣන්ති, තතො පරං චිත්තජාහාරජරූපඤ්ච වොච්ඡිජ්ජති, තතො පරං උතුසමුට්ඨානරූපපරම්පරා යාව මතකළෙවරසඞ්ඛාතා පවත්තන්ති।
bod:57:ඉච්චෙවං මතසත්තානං, පුනදෙව භවන්තරෙ।
gae:පටිසන්ධිමුපාදාය, තථා රූපං පවත්තති॥
bod:58:රූපලොකෙ <pb M=.45/> පන ඝානජිව්හාකායභාවදසකානි ච ආහාරජකලාපානි ච න ලබ්භන්ති, තස්මා තෙසං පටිසන්ධිකාලෙ චක්ඛුසොතවත්ථුවසෙන තීණි දසකානි ජීවිතනවකඤ්චෙති චත්තාරො කම්මසමුට්ඨානකලාපා, පවත්තියං චිත්තොතුසමුට්ඨානා ච ලබ්භන්ති।
bod:59:අසඤ්ඤසත්තානං පන චක්ඛුසොතවත්ථුසද්දාපි න ලබ්භන්ති, තථා සබ්බානිපි චිත්තජරූපානි, තස්මා තෙසං පටිසන්ධිකාලෙ ජීවිතනවකමෙව, පවත්තියඤ්ච සද්දවජ්ජිතං උතුසමුට්ඨානරූපං අතිරිච්ඡති।
bod:60:ඉච්චෙවං <pb V=.48/> කාමරූපාසඤ්ඤීසඞ්ඛාතෙසු තීසු ඨානෙසු පටිසන්ධිපවත්තිවසෙන දුවිධා රූපප්පවත්ති වෙදිතබ්බා।
bod:61:අට්ඨවීසති කාමෙසු, හොන්ති තෙවීස රූපිසු।
gae:සත්තරසෙව සඤ්ඤීනං, අරූපෙ නත්ථි කිඤ්චිපි॥
gax:සද්දො විකාරො ජරතා, මරණඤ්චොපපත්තියං।
gae:න ලබ්භන්ති පවත්තෙ තු, න කිඤ්චිපි න ලබ්භති॥
cen:අයමෙත්ථ රූපපවත්තික්කමො।
sub:නිබ්බානභෙදො
bod:62:<b>නිබ්බානං</b> පන ලොකුත්තරසඞ්ඛාතං චතුමග්ගඤාණෙන සච්ඡිකාතබ්බං මග්ගඵලානමාරම්මණභූතං වානසඞ්ඛාතාය තණ්හාය නික්ඛන්තත්තා නිබ්බානන්ති පවුච්චති।
bod:63:තදෙතං සභාවතො එකවිධම්පි සඋපාදිසෙසනිබ්බානධාතු අනුපාදිසෙසනිබ්බානධාතු චෙති දුවිධං හොති කාරණපරියායෙන।
bod:64:තථා <pb M=.46/> සුඤ්ඤතං අනිමිත්තං අප්පණිහිතඤ්චෙති තිවිධං හොති ආකාරභෙදෙන।
bod:65:පදමච්චුතමච්චන්තං, අසඞ්ඛතමනුත්තරං।
gae:නිබ්බානමිති භාසන්ති, වානමුත්තා මහෙසයො॥
gax:ඉති චිත්තං චෙතසිකං, රූපං නිබ්බානමිච්චපි।
gae:පරමත්ථං පකාසෙන්ති, චතුධාව තථාගතා॥
cen:ඉති අභිධම්මත්ථසඞ්ගහෙ රූපසඞ්ගහවිභාගො නාම
cen:ඡට්ඨො පරිච්ඡෙදො।
