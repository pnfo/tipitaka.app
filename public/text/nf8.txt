cha:9:සීතිවග්ගො
sub:1:සීතිභාවසුත්තවණ්ණනා
bod:85:නවමස්ස පඨමෙ <b>සීතිභාව</b>න්ති නිබ්බානං, කිලෙසවූපසමං වා। <b>නිග්ගණ්හාතී</b>ති අච්චාරද්ධවීරියතාදීහි උද්ධතං චිත්තං උද්ධච්චපක්ඛතො රක්ඛණවසෙන නිග්ගණ්හාති। <b>පග්ගණ්හාතී</b>ති අතිසිථිලවීරියතාදීහි ලීනං චිත්තං කොසජ්ජපාතතො රක්ඛණවසෙන පග්ගණ්හාති। <b>සම්පහංසෙතී</b>ති සමප්පවත්තචිත්තං තථාපවත්තියං පඤ්ඤාය තොසෙති උත්තෙජෙති වා। යදා වා පඤ්ඤාපයොගමන්දතාය <pb V=3.137/> උපසමසුඛානධිගමෙන වා නිරස්සාදං චිත්තං භාවනාය න පක්ඛන්දති, තදා ජාතිආදීනි සංවෙගවත්ථූනි පච්චවෙක්ඛිත්වා සම්පහංසෙති සමුත්තෙජෙති। <b>අජ්ඣුපෙක්ඛතී</b>ති යදා පන චිත්තං අලීනං අනුද්ධතං අනිරස්සාදං ආරම්මණෙ සමප්පවත්තං සම්මදෙව භාවනාවීතිං ඔතිණ්ණං හොති, තදා පග්ගහනිග්ගහසම්පහංසනෙසු කිඤ්චි බ්යාපාරං අකත්වා සමප්පවත්තෙසු අස්සෙසු සාරථී විය අජ්ඣුපෙක්ඛති, උපෙක්ඛකොව හොති। <b>පණීතාධිමුත්තිකො</b>ති පණීතෙ උත්තමෙ මග්ගඵලෙ අධිමුත්තො නින්නපොණපබ්භාරො।
cen:සීතිභාවසුත්තවණ්ණනා නිට්ඨිතා।
sub:2-11:ආවරණසුත්තාදිවණ්ණනා
bod:86-95:දුතියෙ <b>අච්ඡන්දිකො</b>ති කත්තුකම්යතාකුසලච්ඡන්දරහිතො। උත්තරකුරුකා මනුස්සා අච්ඡන්දිකට්ඨානං පවිට්ඨා। <b>දුප්පඤ්ඤො</b>ති භවඞ්ගපඤ්ඤාය පරිහීනො <pb M=3.147/>। භවඞ්ගපඤ්ඤාය පන පරිපුණ්ණායපි යස්ස භවඞ්ගං ලොකුත්තරස්ස පච්චයො න හොති, සොපි දුප්පඤ්ඤො එව නාම। <b>අභබ්බො නියාමං ඔක්කමිතුං කුසලෙසු ධම්මෙසු සම්මත්ත</b>න්ති කුසලෙසු ධම්මෙසු සම්මත්තනියාමසඞ්ඛාතං අරියමග්ගං ඔක්කමිතුං අධිගන්තුං අභබ්බො। <b>න කම්මාවරණතායා</b>තිආදීසු අභබ්බවිපරියායෙන අත්ථො වෙදිතබ්බො। චතුත්ථාදීනි උත්තානත්ථානි।
cen:ආවරණසුත්තාදිවණ්ණනා නිට්ඨිතා।
cen:සීතිවග්ගවණ්ණනා නිට්ඨිතා।
