cha:8:පච්චයපරිච්ඡෙදො
bod:1:යෙසං සඞ්ඛතධම්මානං, යෙ ධම්මා පච්චයා යථා।
gae:තං විභාගමිහෙදානි, පවක්ඛාමි යථාරහං॥
bod:2:පටිච්චසමුප්පාදනයො පට්ඨානනයො චෙති පච්චයසඞ්ගහො දුවිධො වෙදිතබ්බො।
bod:3:තත්ථ තබ්භාවභාවීභාවාකාරමත්තොපලක්ඛිතො පටිච්චසමුප්පාදනයො, පට්ඨානනයො පන ආහච්චපච්චයට්ඨිතිමාරබ්භ පවුච්චති, උභයං පන වොමිස්සෙත්වා පපඤ්චෙන්ති ආචරියා।
sub:පටිච්චසමුප්පාදනයො
bod:4:තත්ථ අවිජ්ජාපච්චයා සඞ්ඛාරා, සඞ්ඛාරපච්චයා විඤ්ඤාණං, විඤ්ඤාණපච්චයා නාමරූපං, නාමරූපපච්චයා සළායතනං, සළායතනපච්චයා ඵස්සො, ඵස්සපච්චයා වෙදනා, වෙදනාපච්චයා තණ්හා, තණ්හාපච්චයා උපාදානං, උපාදානපච්චයා භවො <pb M=.53/>, භවපච්චයා ජාති, ජාතිපච්චයා <pb V=.56/> ජරාමරණං සොකපරිදෙවදුක්ඛදොමනස්සුපායාසා සම්භවන්ති। එවමෙතස්ස කෙවලස්ස දුක්ඛක්ඛන්ධස්ස සමුදයො හොතීති අයමෙත්ථ <b>පටිච්චසමුප්පාදනයො</b>।
bod:5:තත්ථ තයො අද්ධා ද්වාදසඞ්ගානි වීසතාකාරා තිසන්ධි චතුසඞ්ඛෙපා තීණි වට්ටානි ද්වෙ මූලානි ච වෙදිතබ්බානි।
bod:6:කථං? අවිජ්ජාසඞ්ඛාරා අතීතො අද්ධා, ජාතිජරාමරණං අනාගතො අද්ධා, මජ්ඣෙ අට්ඨ පච්චුප්පන්නො අද්ධාති තයො අද්ධා।
bod:7:අවිජ්ජා සඞ්ඛාරා විඤ්ඤාණං නාමරූපං සළායතනං ඵස්සො වෙදනා තණ්හා උපාදානං භවො ජාති ජරාමරණන්ති ද්වාදසඞ්ගානි।
bod:8:සොකාදිවචනං පනෙත්ථ නිස්සන්දඵලනිදස්සනං।
bod:9:අවිජ්ජාසඞ්ඛාරග්ගහණෙන පනෙත්ථ තණ්හුපාදානභවාපි ගහිතා භවන්ති, තථා තණ්හුපාදානභවග්ගහණෙන ච අවිජ්ජාසඞ්ඛාරා, ජාතිජරාමරණග්ගහණෙන ච විඤ්ඤාණාදිඵලපඤ්චකමෙව ගහිතන්ති කත්වා –
bod:10:අතීතෙ හෙතවො පඤ්ච, ඉදානි ඵලපඤ්චකං।
gax:ඉදානි හෙතවො පඤ්ච, ආයතිං ඵලපඤ්චකන්ති।
gae:වීසතාකාරා තිසන්ධි, චතුසඞ්ඛෙපා ච භවන්ති॥
bod:11:අවිජ්ජාතණ්හුපාදානා ච කිලෙසවට්ටං, කම්මභවසඞ්ඛාතො භවෙකදෙසො සඞ්ඛාරා ච කම්මවට්ටං, උපපත්තිභවසඞ්ඛාතො භවෙකදෙසො අවසෙසා ච විපාකවට්ටන්ති තීණි වට්ටානි।
bod:12:අවිජ්ජාතණ්හාවසෙන ද්වෙ මූලානි ච වෙදිතබ්බානි।
bod:13:තෙසමෙව <pb M=.54/> <pb V=.57/> ච මූලානං, නිරොධෙන නිරුජ්ඣති।
gax:ජරාමරණමුච්ඡාය, පීළිතානමභිණ්හසො।
gae:ආසවානං සමුප්පාදා, අවිජ්ජා ච පවත්තති॥
gax:වට්ටමාබන්ධමිච්චෙවං, තෙභූමකමනාදිකං।
gae:පටිච්චසමුප්පාදොති, පට්ඨපෙසි මහාමුනි॥
sub:පට්ඨානනයො
bod:14:හෙතුපච්චයො ආරම්මණපච්චයො අධිපතිපච්චයො අනන්තරපච්චයො සමනන්තරපච්චයො සහජාතපච්චයො අඤ්ඤමඤ්ඤපච්චයො නිස්සයපච්චයො උපනිස්සයපච්චයො පුරෙජාතපච්චයො පච්ඡාජාතපච්චයො ආසෙවනපච්චයො කම්මපච්චයො විපාකපච්චයො ආහාරපච්චයො ඉන්ද්රියපච්චයො ඣානපච්චයො මග්ගපච්චයො සම්පයුත්තපච්චයො විප්පයුත්තපච්චයො අත්ථිපච්චයො නත්ථිපච්චයො විගතපච්චයො අවිගතපච්චයොති අයමෙත්ථ <b>පට්ඨානනයො</b>।
bod:15:ඡධා නාමං තු නාමස්ස, පඤ්චධා නාමරූපිනං।
gae:එකධා පුන රූපස්ස, රූපං නාමස්ස චෙකධා॥
gax:පඤ්ඤත්තිනාමරූපානි, නාමස්ස දුවිධා ද්වයං।
gae:ද්වයස්ස නවධා චෙති, ඡබ්බිධා පච්චයා කථං॥
bod:16:අනන්තරනිරුද්ධා චිත්තචෙතසිකා ධම්මා පටුප්පන්නානං චිත්තචෙතසිකානං ධම්මානං අනන්තරසමනන්තරනත්ථිවිගතවසෙන, පුරිමානි ජවනානි පච්ඡිමානං ජවනානං ආසෙවනවසෙන, සහජාතා චිත්තචෙතසිකා ධම්මා අඤ්ඤමඤ්ඤං සම්පයුත්තවසෙනෙති ච <b>ඡධා නාමං නාමස්ස</b> පච්චයො හොති।
bod:17:හෙතුඣානඞ්ගමග්ගඞ්ගානි සහජාතානං නාමරූපානං හෙතාදිවසෙන, සහජාතා චෙතනා සහජාතානං නාමරූපානං, නානාක්ඛණිකා චෙතනා කම්මාභිනිබ්බත්තානං නාමරූපානං කම්මවසෙන, විපාකක්ඛන්ධා <pb V=.58/> අඤ්ඤමඤ්ඤං සහජාතානං රූපානං විපාකවසෙනෙති <pb M=.55/> ච <b>පඤ්චධා නාමං නාමරූපානං</b> පච්චයො හොති।
bod:18:පච්ඡාජාතා චිත්තචෙතසිකා ධම්මා පුරෙජාතස්ස ඉමස්ස කායස්ස පච්ඡාජාතවසෙනෙති <b>එකධාව නාමං රූපස්ස</b> පච්චයො හොති।
bod:19:ඡ වත්ථූනි පවත්තියං සත්තන්නං විඤ්ඤාණධාතූනං පඤ්චාරම්මණානි ච පඤ්චවිඤ්ඤාණවීථියා පුරෙජාතවසෙනෙති <b>එකධාව රූපං නාමස්ස</b> පච්චයො හොති।
bod:20:ආරම්මණවසෙන උපනිස්සයවසෙනෙති ච <b>දුවිධා පඤ්ඤත්තිනාමරූපානි නාමස්සෙව</b> පච්චයා හොන්ති।
bod:21:තත්ථ රූපාදිවසෙන ඡබ්බිධං හොති ආරම්මණං।
bod:22:උපනිස්සයො පන තිවිධො හොති – ආරම්මණූපනිස්සයො අනන්තරූපනිස්සයො පකතූපනිස්සයො චෙති।
bod:23:තත්ථ ආරම්මණමෙව ගරුකතං ආරම්මණූපනිස්සයො।
bod:24:අනන්තරනිරුද්ධා චිත්තචෙතසිකා ධම්මා අනන්තරූපනිස්සයො।
bod:25:රාගාදයො පන ධම්මා සද්ධාදයො ච සුඛං දුක්ඛං පුග්ගලො භොජනං උතුසෙනාසනඤ්ච යථාරහං අජ්ඣත්තඤ්ච බහිද්ධා ච කුසලාදිධම්මානං, කම්මං විපාකානන්ති ච බහුධා හොති පකතූපනිස්සයො।
bod:26:අධිපතිසහජාතඅඤ්ඤමඤ්ඤනිස්සයආහාරඉන්ද්රියවිප්පයුත්තඅත්ථිඅවිගතවසෙනෙති යථාරහං <b>නවධා නාමරූපානි නාමරූපානං</b> පච්චයා භවන්ති।
bod:27:තත්ථ <pb V=.59/> ගරුකතමාරම්මණං ආරම්මණාධිපතිවසෙන නාමානං, සහජාතාධිපති චතුබ්බිධොපි සහජාතවසෙන සහජාතානං නාමරූපානන්ති ච දුවිධො හොති අධිපතිපච්චයො।
bod:28:චිත්තචෙතසිකා ධම්මා <pb M=.56/> අඤ්ඤමඤ්ඤං සහජාතරූපානඤ්ච, මහාභූතා අඤ්ඤමඤ්ඤං උපාදාරූපානඤ්ච, පටිසන්ධික්ඛණෙ වත්ථුවිපාකා අඤ්ඤමඤ්ඤන්ති ච තිවිධො හොති සහජාතපච්චයො।
bod:29:චිත්තචෙතසිකා ධම්මා අඤ්ඤමඤ්ඤං, මහාභූතා අඤ්ඤමඤ්ඤං, පටිසන්ධික්ඛණෙ වත්ථුවිපාකා අඤ්ඤමඤ්ඤන්ති ච තිවිධො හොති අඤ්ඤමඤ්ඤපච්චයො।
bod:30:චිත්තචෙතසිකා ධම්මා අඤ්ඤමඤ්ඤං සහජාතරූපානඤ්ච, මහාභූතා අඤ්ඤමඤ්ඤං උපාදාරූපානඤ්ච, ඡ වත්ථූනි සත්තන්නං විඤ්ඤාණධාතූනන්ති ච තිවිධො හොති නිස්සයපච්චයො।
bod:31:කබළීකාරො ආහාරො ඉමස්ස කායස්ස, අරූපිනො ආහාරා සහජාතානං නාමරූපානන්ති ච දුවිධො හොති ආහාරපච්චයො।
bod:32:පඤ්ච පසාදා පඤ්චන්නං විඤ්ඤාණානං, රූපජීවිතින්ද්රියං උපාදින්නරූපානං, අරූපිනො ඉන්ද්රියා සහජාතානං නාමරූපානන්ති ච තිවිධො හොති ඉන්ද්රියපච්චයො।
bod:33:ඔක්කන්තික්ඛණෙ වත්ථු විපාකානං, චිත්තචෙතසිකා ධම්මා සහජාතරූපානං සහජාතවසෙන, පච්ඡාජාතා චිත්තචෙතසිකා ධම්මා පුරෙජාතස්ස ඉමස්ස කායස්ස පච්ඡාජාතවසෙන ඡ වත්ථූනි පවත්තියං සත්තන්නං විඤ්ඤාණධාතූනං පුරෙජාතවසෙනෙති ච තිවිධො හොති විප්පයුත්තපච්චයො।
bod:34:සහජාතං පුරෙජාතං, පච්ඡාජාතඤ්ච සබ්බථා।
gae:කබළීකාරො ආහාරො, රූපජීවිතමිච්චයන්ති॥ –
uni:පඤ්චවිධො හොති අත්ථිපච්චයො අවිගතපච්චයො ච।
bod:35:ආරම්මණූපනිස්සයකම්මත්ථිපච්චයෙසු <pb V=.60/> ච සබ්බෙපි පච්චයා සමොධානං ගච්ඡන්ති।
bod:36:සහජාතරූපන්ති <pb M=.57/> පනෙත්ථ සබ්බත්ථාපි පවත්තෙ චිත්තසමුට්ඨානානං, පටිසන්ධියං කටත්තාරූපානඤ්ච වසෙන දුවිධං හොතීති වෙදිතබ්බං।
bod:37:ඉති තෙකාලිකා ධම්මා, කාලමුත්තා ච සම්භවා।
gax:අජ්ඣත්තඤ්ච බහිද්ධා ච, සඞ්ඛතාසඞ්ඛතා තථා।
gax:පඤ්ඤත්තිනාමරූපානං, වසෙන තිවිධා ඨිතා।
gae:පච්චයා නාම පට්ඨානෙ, චතුවීසති සබ්බථා॥
bod:38:තත්ථ රූපධම්මා රූපක්ඛන්ධොව, චිත්තචෙතසිකසඞ්ඛාතා චත්තාරො අරූපිනො ඛන්ධා, නිබ්බානඤ්චෙති පඤ්චවිධම්පි අරූපන්ති ච නාමන්ති ච පවුච්චති।
sub:පඤ්ඤත්තිභෙදො
bod:39:තතො අවසෙසා පඤ්ඤත්ති පන පඤ්ඤාපියත්තා පඤ්ඤත්ති, පඤ්ඤාපනතො පඤ්ඤත්තීති ච දුවිධා හොති।
bod:40:කථං? තංතංභූතවිපරිණාමාකාරමුපාදාය තථා තථා පඤ්ඤත්තා භූමිපබ්බතාදිකා, සම්භාරසන්නිවෙසාකාරමුපාදාය ගෙහරථසකටාදිකා, ඛන්ධපඤ්චකමුපාදාය පුරිසපුග්ගලාදිකා, චන්දාවට්ටනාදිකමුපාදාය දිසාකාලාදිකා, අසම්ඵුට්ඨාකාරමුපාදාය කූපගුහාදිකා, තංතංභූතනිමිත්තං භාවනාවිසෙසඤ්ච උපාදාය කසිණනිමිත්තාදිකා චෙති එවමාදිප්පභෙදා පන පරමත්ථතො අවිජ්ජමානාපි අත්ථච්ඡායාකාරෙන චිත්තුප්පාදානමාරම්මණභූතා තං තං උපාදාය උපනිධාය කාරණං කත්වා තථා තථා පරිකප්පියමානා සඞ්ඛායති සමඤ්ඤායති වොහරීයති පඤ්ඤාපීයතීති පඤ්ඤත්තීති පවුච්චති। අයං පඤ්ඤත්ති පඤ්ඤාපියත්තා පඤ්ඤත්ති නාම।
bod:41:පඤ්ඤාපනතො පඤ්ඤත්ති පන නාමනාමකම්මාදිනාමෙන පරිදීපිතා, සා විජ්ජමානපඤ්ඤත්ති අවිජ්ජමානපඤ්ඤත්ති, විජ්ජමානෙන <pb M=.58/> අවිජ්ජමානපඤ්ඤත්ති, අවිජ්ජමානෙන විජ්ජමානපඤ්ඤත්ති <pb V=.61/>, විජ්ජමානෙන විජ්ජමානපඤ්ඤත්ති, අවිජ්ජමානෙන අවිජ්ජමානපඤ්ඤත්ති චෙති ඡබ්බිධා හොති।
bod:42:තත්ථ යදා පන පරමත්ථතො විජ්ජමානං රූපවෙදනාදිං එතාය පඤ්ඤාපෙන්ති, තදායං විජ්ජමානපඤ්ඤත්ති। යදා පන පරමත්ථතො අවිජ්ජමානං භූමිපබ්බතාදිං එතාය පඤ්ඤාපෙන්ති, තදායං අවිජ්ජමානපඤ්ඤත්තීති පවුච්චති। උභින්නං පන වොමිස්සකවසෙන සෙසා යථාක්කමං ඡළභිඤ්ඤො, ඉත්ථිසද්දො, චක්ඛුවිඤ්ඤාණං, රාජපුත්තොති ච වෙදිතබ්බා।
bod:43:වචීඝොසානුසාරෙන, සොතවිඤ්ඤාණවීථියා।
gae:පවත්ථානන්තරුප්පන්න-මනොද්වාරස්ස ගොචරා॥
gax:අත්ථා යස්සානුසාරෙන, විඤ්ඤායන්ති තතො පරං।
gae:සායං පඤ්ඤත්ති විඤ්ඤෙය්යා, ලොකසඞ්කෙතනිම්මිතා॥
cen:ඉති අභිධම්මත්ථසඞ්ගහෙ පච්චයසඞ්ගහවිභාගො නාම
cen:අට්ඨමො පරිච්ඡෙදො।
