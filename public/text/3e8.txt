cha:දුතියගාථාසඞ්ගණිකං
sub:චොදනාදිපුච්ඡාවිස්සජ්ජනාවණ්ණනා
bod:359:දුතියගාථාසඞ්ගණියං <pb M=.200/> <pb V=.202/> <b>චොදනා</b>ති වත්ථුඤ්ච ආපත්තිඤ්ච දස්සෙත්වා චොදනා। <b>සාරණා</b>ති දොසසාරණා। <b>සඞ්ඝො කිමත්ථායා</b>ති සඞ්ඝසන්නිපාතො කිමත්ථාය। <b>මතිකම්මං පන කිස්ස කාරණා</b>ති මතිකම්මං වුච්චති මන්තග්ගහණං; තං කිස්ස කාරණාති අත්ථො।
bod:<b>චොදනා සාරණත්ථායා</b>ති වුත්තප්පකාරා චොදනා, තෙන චුදිතකපුග්ගලෙන චොදකදොසසාරණත්ථාය। <b>නිග්ගහත්ථාය සාරණා</b>ති දොසසාරණා පන තස්ස පුග්ගලස්ස නිග්ගහත්ථාය। <b>සඞ්ඝො පරිග්ගහත්ථායා</b>ති තත්ථ සන්නිපතිතො සඞ්ඝො විනිච්ඡයපරිග්ගහණත්ථාය; ධම්මාධම්මං තුලනත්ථාය සුවිනිච්ඡිතදුබ්බිනිච්ඡිතං ජානනත්ථායාති අත්ථො। <b>මතිකම්මං පන පාටියෙක්ක</b>න්ති සුත්තන්තිකත්ථෙරානඤ්ච විනයධරත්ථෙරානඤ්ච මන්තග්ගහණං <pb P=7.1360/> පාටෙක්කං පාටෙක්කං විනිච්ඡයසන්නිට්ඨාපනත්ථං।
bod:<b>මා ඛො පටිඝ</b>න්ති චුදිතකෙ වා චොදකෙ වා කොපං මා ජනයි। <b>සචෙ අනුවිජ්ජකො තුව</b>න්ති සචෙ ත්වං සඞ්ඝමජ්ඣෙ ඔතිණ්ණං අධිකරණං විනිච්ඡිතුං නිසින්නො විනයධරො।
bod:<b>විග්ගාහික</b>න්ති “න ත්වං ඉමං ධම්මවිනයං ආජානාසී”තිආදිනයප්පවත්තං। <b>අනත්ථසංහිත</b>න්ති යා අනත්ථං ජනයති, පරිසං ඛොභෙත්වා උට්ඨාපෙති, එවරූපිං කථං මා අභණි। <b>සුත්තෙ විනයෙ වා</b>තිආදීසු <b>සුත්තං</b> නාම උභතොවිභඞ්ගො। <b>විනයො</b> නාම ඛන්ධකො। <b>අනුලොමො</b> නාම පරිවාරො। <b>පඤ්ඤත්තං</b> නාම සකලං විනයපිටකං। <b>අනුලොමිකං</b> නාම චත්තාරො මහාපදෙසා।
bod:<b>අනුයොගවත්තං</b> <pb V=.203/> <b>නිසාමයා</b>ති අනුයුඤ්ජනවත්තං නිසාමෙහි। <b>කුසලෙන බුද්ධිමතා කත</b>න්ති ඡෙකෙන පණ්ඩිතෙන ඤාණපාරමිප්පත්තෙන භගවතා නීහරිත්වා ඨපිතං। <b>සුවුත්ත</b>න්ති සුපඤ්ඤාපිතං। <b>සික්ඛාපදානුලොමික</b>න්ති සික්ඛාපදානං අනුලොමං। අයං තාව පදත්ථො, අයං පනෙත්ථ සාධිප්පායසඞ්ඛෙපවණ්ණනා – “සචෙ ත්වං අනුවිජ්ජකො, මා සහසා භණි, මා අනත්ථසංහිතං විග්ගාහිකකථං <pb M=.201/> භණි। යං පන කුසලෙන බුද්ධිමතා ලොකනාථෙන එතෙසු සුත්තාදීසු අනුයොගවත්තං කථං සුපඤ්ඤත්තං සබ්බසික්ඛාපදානං අනුලොමං, තං නිසාමය තං උපධාරෙහී”ති। <b>ගතිං න නාසෙන්තො සම්පරායික</b>න්ති අත්තනො සම්පරායෙ සුගතිනිබ්බත්තිං අනාසෙන්තො අනුයොගවත්තං නිසාමය। යො හි තං අනිසාමෙත්වා අනුයුඤ්ජති, සො සම්පරායිකං අත්තනො ගතිං නාසෙති, තස්මා ත්වං අනාසෙන්තො නිසාමයාති අත්ථො। ඉදානි තං අනුයොගවත්තං දස්සෙතුං <b>හිතෙසී</b>තිආදිමාහ। තත්ථ <b>හිතෙසී</b>ති හිතං එසන්තො ගවෙසන්තො; මෙත්තඤ්ච මෙත්තාපුබ්බභාගඤ්ච උපට්ඨපෙත්වාති අත්ථො। <b>කාලෙනා</b>ති යුත්තපත්තකාලෙන; අජ්ඣෙසිතකාලෙයෙව තව භාරෙ කතෙ අනුයුඤ්ජාති අත්ථො।
bod:<b>සහසා වොහාරං මා පධාරෙසී</b>ති යො එතෙසං සහසා වොහාරො හොති, සහසා භාසිතං, තං මා පධාරෙසි, මා ගණ්හිත්ථ।
bod:<b>පටිඤ්ඤානුසන්ධිතෙන කාරයෙ</b>ති එත්ථ <b>අනුසන්ධිත</b>න්ති කථානුසන්ධි වුච්චති, තස්මා පටිඤ්ඤානුසන්ධිනා කාරයෙ; කථානුසන්ධිං සල්ලක්ඛෙත්වා පටිඤ්ඤාය කාරයෙති අත්ථො। අථ වා පටිඤ්ඤාය ච අනුසන්ධිතෙන ච කාරයෙ, ලජ්ජිං පටිඤ්ඤාය කාරයෙ; අලජ්ජිං වත්තානුසන්ධිනාති අත්ථො। තස්මා එව <pb P=7.1361/> <b>පටිඤ්ඤා ලජ්ජීසූ</b>ති ගාථමාහ। තත්ථ <b>වත්තානුසන්ධිතෙන කාරයෙ</b>ති වත්තානුසන්ධිනා කාරයෙ, යා අස්ස වත්තෙන සද්ධිං පටිඤ්ඤා සන්ධියති, තාය පටිඤ්ඤාය කාරයෙති අත්ථො।
bod:<b>සඤ්චිච්චා</b>ති ජානන්තො ආපජ්ජති। <b>පරිගූහතී</b>ති නිගූහති න දෙසෙති න වුට්ඨාති।
bod:<b>සා අහම්පි ජානාමී</b>ති යං තුම්හෙහි වුත්තං, තං සච්චං, අහම්පි නං එවමෙව ජානාමි। <b>අඤ්ඤඤ්ච තාහ</b>න්ති අඤ්ඤඤ්ච තං අහං පුච්ඡාමි।
bod:<b>පුබ්බාපරං</b> <pb V=.204/> <b>න ජානාතී</b>ති පුරෙකථිතඤ්ච පච්ඡාකථිතඤ්ච න ජානාති। <b>අකොවිදො</b>ති තස්මිං පුබ්බාපරෙ අකුසලො। <b>අනුසන්ධිවචනපථං න ජානාතී</b>ති කථානුසන්ධිවචනං විනිච්ඡයානුසන්ධිවචනඤ්ච න ජානාති।
bod:<b>සීලවිපත්තියා චොදෙතී</b>ති ද්වීහි ආපත්තික්ඛන්ධෙහි චොදෙති। <b>ආචාරදිට්ඨියා</b>ති ආචාරවිපත්තියා චෙව දිට්ඨිවිපත්තියා ච। ආචාරවිපත්තියා චොදෙන්තො පඤ්චහාපත්තික්ඛන්ධෙහි චොදෙති, දිට්ඨිවිපත්තියා චොදෙන්තො <pb M=.202/> මිච්ඡාදිට්ඨියා චෙව අන්තග්ගාහිකදිට්ඨියා ච චොදෙති। <b>ආජීවෙනපි චොදෙතී</b>ති ආජීවහෙතුපඤ්ඤත්තෙහි ඡහි සික්ඛාපදෙහි චොදෙති। සෙසං සබ්බත්ථ උත්තානමෙවාති।
cen:දුතියගාථාසඞ්ගණිකවණ්ණනා නිට්ඨිතා।
