cha:(8) 3:යොධාජීවවග්ගො
sub:1-2:පඨමචෙතොවිමුත්තිඵලසුත්තාදිවණ්ණනා
bod:71-72:තතියස්ස පඨමෙ <b>අවිජ්ජාපලිඝ</b>න්ති එත්ථ <b>අවිජ්ජා</b>ති වට්ටමූලිකා අවිජ්ජා, අයං පචුරජනෙහි උක්ඛිපිතුං අසක්කුණෙය්යභාවතො දුක්ඛිපනට්ඨෙන නිබ්බානද්වාරප්පවෙසවිබන්ධනෙන ච “පලිඝො වියාති පලිඝො”ති වුච්චති। තෙනෙස තස්සා උක්ඛිත්තත්තා <b>“උක්ඛිත්තපලිඝො”</b>ති වුත්තො। පුනබ්භවස්ස කරණසීලො, පුනබ්භවං වා ඵලං අරහතීති <b>පොනොභවිකා,</b> පුනබ්භවදායිකාති අත්ථො। <b>ජාතිසංසාරො</b>ති ජායනවසෙන චෙව සංසරණවසෙන ච එවංලද්ධනාමානං පුනබ්භවක්ඛන්ධානං පච්චයො කම්මාභිසඞ්ඛාරො। ජාතිසංසාරොති හි ඵලූපචාරෙන කාරණං වුත්තං। තඤ්හි පුනප්පුනං උප්පත්තිකාරණවසෙන පරික්ඛිපිත්වා ඨිතත්තා <b>“පරිඛා”</b>ති වුච්චති සන්තානස්ස <pb M=3.28/> පරික්ඛිපනතො। තෙනෙස තස්ස සංකිණ්ණත්තා විකිණ්ණත්තා සබ්බසො ඛිත්තත්තා විනාසිතත්තා <b>“සංකිණ්ණපරිඛො”</b>ති වුත්තො।
bod:<b>තණ්හාසඞ්ඛාත</b>න්ති <pb V=3.27/> එත්ථ <b>තණ්හා</b>ති වට්ටමූලිකා තණ්හා। අයඤ්හි ගම්භීරානුගතට්ඨෙන <b>“එසිකා”</b>ති වුච්චති। <b>ලුඤ්චිත්වා</b> උද්ධරිත්වා। <b>ඔරම්භාගියානී</b>ති ඔරම්භාගජනකානි කාමභවෙ උපපත්තිපච්චයානි කාමරාගසංයොජනාදීනි। එතානි හි කවාටං විය නගරද්වාරං චිත්තං පිදහිත්වා ඨිතත්තා “අග්ගළා”ති වුච්චන්ති। තෙනෙස තෙසං නිග්ගතත්තා භින්නත්තා <b>“නිරග්ගළො”</b>ති වුත්තොති। අග්ගමග්ගෙන පන්නො අපචිතො මානද්ධජො එතස්සාති <b>පන්නද්ධජො। පන්නභාරො</b>ති ඛන්ධභාරකිලෙසභාරඅභිසඞ්ඛාරභාරා ඔරොපිතා අස්සාති පන්නභාරො। <b>විසංයුත්තො</b>ති චතූහි යොගෙහි සබ්බකිලෙසෙහි ච විසංයුත්තො। <b>අස්මිමානො</b>ති රූපෙ අස්මීති මානො, වෙදනාය, සඤ්ඤාය, සඞ්ඛාරෙසු, විඤ්ඤාණෙ අස්මිමානො। එත්ථ හි පඤ්චපි ඛන්ධෙ අවිසෙසතො “අස්මී”ති ගහෙත්වා පවත්තමානො අස්මිමානොති අධිප්පෙතො।
bod:නගරද්වාරස්ස පරිස්සයපටිබාහනත්ථඤ්චෙව සොධනත්ථඤ්ච උභොසු පස්සෙසු එසිකාථම්භෙ නිඛණිත්වා ඨපෙතීති ආහ <b>“නගරද්වාරෙ උස්සාපිතෙ එසිකාථම්භෙ”</b>ති। පාකාරවිද්ධංසනෙනෙව පරිඛාභූමිසමකරණං හොතීති ආහ <b>“පාකාරං භින්දිත්වා පරිඛං විකිරිත්වා”</b>ති। <b>“එව”</b>න්තිආදි උපමාසංසන්දනං। සන්තො සංවිජ්ජමානො කායො ධම්මසමූහොති <b>සක්කායො,</b> උපාදානක්ඛන්ධපඤ්චකං। <b>ද්වත්තිංසකම්මකාරණා</b> දුක්ඛක්ඛන්ධෙ ආගතදුක්ඛානි। අක්ඛිරොගසීසරොගාදයො। <b>අට්ඨනවුති රොගා,</b> රාජභයාදීනි <b>පඤ්චවීසතිමහාභයානි</b>। දුතියං උත්තානමෙව।
cen:පඨමචෙතොවිමුත්තිඵලසුත්තාදිවණ්ණනා නිට්ඨිතා।
sub:3-4:පඨමධම්මවිහාරීසුත්තාදිවණ්ණනා
bod:73-74:තතියෙ <b>නියකජ්ඣත්තෙ</b>ති අත්තනො සන්තානෙ। මෙත්තාය උපසංහරණවසෙන <b>හිතං එසන්තෙන</b>। කරුණාය වසෙන <b>අනුකම්පමානෙන। පරිග්ගහෙත්වා</b>ති පරිතො ගහෙත්වා, ඵරිත්වාති අත්ථො। <b>පරිච්චා</b>ති පරිතො කත්වා, සමන්තතො ඵරිත්වා ඉච්චෙව අත්ථො। <b>“පටිච්චා”</b>තිපි <pb M=3.29/> පාඨො। <b>මා පමජ්ජිත්ථා</b>ති “ඣායථා”ති වුත්තසමථවිපස්සනානං අනනුයුඤ්ජනෙන අඤ්ඤෙන වා කෙනචි පමාදකාරණෙන මා පමාදං ආපජ්ජිත්ථ। නිය්යානිකසාසනෙ අකත්තබ්බකරණං විය කත්තබ්බාකරණම්පි පමාදොති। <b>විපත්තිකාලෙ</b>ති සත්තඅසප්පායාදිවිපත්තියුත්තෙ කාලෙ। සබ්බෙපි සාසනෙ ගුණා ඉධෙව සඞ්ගහං ගච්ඡන්තීති ආහ <b>“ඣායථ මා පමාදත්ථ…පෙ॰… අනුසාසනී”</b>ති। චතුත්ථෙ නත්ථි වත්තබ්බං।
cen:පඨමධම්මවිහාරීසුත්තාදිවණ්ණනා නිට්ඨිතා।
sub:5:පඨමයොධාජීවසුත්තවණ්ණනා
bod:75:පඤ්චමෙ <pb V=3.28/> යුජ්ඣනං යොධො, සො ආජීවො එතෙසන්ති <b>යොධාජීවා</b>। තෙනාහ <b>“යුද්ධූපජීවිනො”</b>ති। <b>සන්ථම්භිත්වා ඨාතුං න සක්කොතී</b>ති බද්ධො ධිතිසම්පන්නො ඨාතුං න සක්කොති। <b>සමාගතෙ</b>ති සම්පත්තෙ। <b>බ්යාපජ්ජතී</b>ති විකාරමාපජ්ජති। තෙනාහ <b>“පකතිභාවං ජහතී”</b>ති।
bod:<b>රජග්ගස්මි</b>න්ති පච්චත්තෙ භුම්මවචනන්ති ආහ <b>“කිං තස්ස පුග්ගලස්ස රජග්ගං නාමා”</b>ති। <b>විනිබ්බෙඨෙත්වා</b>ති ගහිතග්ගහණං විස්සජ්ජාපෙත්වා। <b>මොචෙත්වා</b>ති සරීරතො අපනෙත්වා।
cen:පඨමයොධාජීවසුත්තවණ්ණනා නිට්ඨිතා।
sub:6:දුතියයොධාජීවසුත්තවණ්ණනා
bod:76:ඡට්ඨෙ <b>චම්ම</b>න්ති ඉමිනා චම්මමයං චම්මමිති සිබ්බිතං, අඤ්ඤං වා කෙටකඵලකාදිං සඞ්ගණ්හාති। <b>ධනුකලාපං සන්නය්හිත්වා</b>ති ධනුඤ්චෙව තූණිරඤ්ච සන්නය්හිත්වා සජ්ජෙත්වා। ධනුදණ්ඩස්ස ජියායත්තභාවකරණාදිපි හි ධනුනො සන්නය්හනං। තෙනෙවාහ <b>“ධනුඤ්ච සරකලාපඤ්ච සන්නය්හිත්වා”</b>ති। <b>යුද්ධසන්නිවෙසෙන ඨිත</b>න්ති ද්වින්නං සෙනානං බ්යූහනසංවිධානනයෙන කතො යො සන්නිවෙසො, තස්ස වසෙන ඨිතං, සෙනාබ්යූහසංවිධානවසෙන සන්නිවිට්ඨන්ති වුත්තං හොති। <b>උස්සාහඤ්ච වායාමඤ්ච කරොතී</b>ති යුජ්ඣනවසෙන උස්සාහං වායාමඤ්ච කරොති। <b>පරියාපාදෙන්තී</b>ති මරණපරියන්තිකං අපරං පාපෙන්ති। තෙනාහ <b>“පරියාපාදයන්තී”</b>ති, ජීවිතං පරියාපාදයන්ති මරණං පටිපජ්ජාපෙන්තීති වුත්තං හොති।
bod:<b>අරක්ඛිතෙනෙව</b> <pb M=3.30/> <b>කායෙනා</b>තිආදීසු හත්ථපාදෙ කීළාපෙන්තො ගීවං විපරිවත්තෙන්තො කායං න රක්ඛති නාම। නානප්පකාරං දුට්ඨුල්ලං කරොන්තො වාචං න රක්ඛති නාම। කාමවිතක්කාදයො විතක්කෙන්තො චිත්තං න රක්ඛති නාම। <b>අනුපට්ඨිතාය සතියා</b>ති කායගතාය සතියා අනුපට්ඨිතාය। <b>රාගෙන අනුගතො</b>ති රාගෙන අනුපහතො। <b>රාගපරෙතො</b>ති වා රාගෙන ඵුට්ඨො ඵුට්ඨවිසෙන විය සප්පෙන।
bod:<b>අනුදහනට්ඨෙනා</b>ති අනුපායප්පටිපත්තියා। සම්පති ආයතිඤ්ච <b>මහාභිතාපට්ඨෙන</b>। අනවත්ථිතසභාවතාය <b>ඉත්තරපච්චුපට්ඨානට්ඨෙන</b>। මුහුත්තරමණීයතාය <b>තාවකාලිකට්ඨෙන</b>। බ්යත්තෙහි අභිභවනීයතාය <pb V=3.29/> <b>සබ්බඞ්ගපච්චඞ්ගපලිභඤ්ජනට්ඨෙන</b>। ඡෙදනභෙදනාදිඅධිකරණභාවෙන උග්ඝට්ටනසදිසතාය <b>අධිකුට්ටනට්ඨෙන</b>। අවණෙ වණං උප්පාදෙත්වා අන්තො අනුපවිසනසභාවතාය <b>විනිවිජ්ඣනට්ඨෙන</b>। දිට්ඨධම්මිකසම්පරායික අනත්ථනිමිත්තතාය <b>සාසඞ්කසප්පටිභයට්ඨෙන</b>।
cen:දුතියයොධාජීවසුත්තවණ්ණනා නිට්ඨිතා।
sub:7-8:පඨමඅනාගතභයසුත්තාදිවණ්ණනා
bod:77-78:සත්තමෙ <b>විසෙසස්ස පත්තියා</b> විසෙසස්ස පාපුණනත්ථං। <b>වීරිය</b>න්ති පධානවීරියං। තං පන චඞ්කමනවසෙන කරණෙ “කායික”න්තිපි වත්තබ්බතං ලභතීති ආහ – <b>“දුවිධම්පී”</b>ති। <b>සත්ථකවාතා</b>ති සන්ධිබන්ධනානි කත්තරියා ඡින්දන්තා විය පවත්තවාතා। තෙනාහ – <b>“සත්ථං වියා”</b>තිආදි। <b>කතකම්මෙහී</b>ති කතචොරකම්මෙහි। තෙ කිර කතකම්මා යං නෙසං දෙවතං ආයාචිත්වා කම්මං නිප්ඵන්නං, තස්ස උපකාරත්ථාය මනුස්සෙ මාරෙත්වා ගලලොහිතානි ගණ්හන්ති। තෙ “අඤ්ඤෙසු මනුස්සෙසු මාරියමානෙසු කොලාහලං උප්පජ්ජිස්සති, පබ්බජිතං පරියෙසන්තො නාම නත්ථී”ති මඤ්ඤමානා භික්ඛූ ගහෙත්වා මාරෙන්ති। තං සන්ධායෙතං වුත්තං। <b>අකතකම්මෙහී</b>ති අටවිතො ගාමං ආගමනකාලෙ කම්මනිප්ඵත්තත්ථං පුරෙතරං බලිකම්මං කාතුකාමෙහි। තෙනෙවාහ – <b>“චොරිකං කත්වා නික්ඛන්තා කතකම්මා නාමා”</b>තිආදි। අට්ඨමෙ නත්ථි වත්තබ්බං।
cen:පඨමඅනාගතභයසුත්තාදිවණ්ණනා නිට්ඨිතා।
sub:9:තතියඅනාගතභයසුත්තවණ්ණනා
bod:79:නවමෙ <pb M=3.31/> <b>පාළිගම්භීරා</b>ති (සං॰ නි॰ ටී॰ 2.2.229) පාළිවසෙන ගම්භීරා අගාධා දුක්ඛොගාහා සල්ලසුත්තසදිසා। <b>සල්ලසුත්ත</b>ඤ්හි (සු॰ නි॰ 579) “අනිමිත්තමනඤ්ඤාත”න්තිආදිනා පාළිවසෙන ගම්භීරං, න අත්ථගම්භීරං। තථා හි තත්ථ තා තා ගාථා දුවිඤ්ඤෙය්යරූපා තිට්ඨන්ති। දුවිඤ්ඤෙය්යඤ්හි ඤාණෙන දුක්ඛොගාහන්ති කත්වා “ගම්භීර”න්ති වුච්චති। පුබ්බාපරංපෙත්ථ කාසඤ්චි ගාථානං දුවිඤ්ඤෙය්යතාය දුක්ඛොගාහමෙව, තස්මා පාළිවසෙන ගම්භීරං। <b>අත්ථගම්භීරා</b>ති අත්ථවසෙන ගම්භීරා මහාවෙදල්ලසුත්තසදිසා, <b>මහාවෙදල්ලසුත්තස්ස</b> (ම॰ නි॰ 1.449 ආදයො) අත්ථවසෙන ගම්භීරතා පාකටායෙව। ලොකං උත්තරතීති ලොකුත්තරො, සො අත්ථභූතො එතෙසං අත්ථීති <b>ලොකුත්තරා</b>। තෙනාහ – <b>“ලොකුත්තරධම්මදීපකා”</b>ති। <b>සුඤ්ඤතාපටිසංයුත්තා</b>ති සත්තසුඤ්ඤධම්මප්පකාසකා <pb V=3.30/>। තෙනාහ <b>“ඛන්ධධාතුආයතනපච්චයාකාරප්පටිසංයුත්තා”</b>ති। <b>උග්ගහෙතබ්බං පරියාපුණිතබ්බ</b>න්ති ච ලිඞ්ගවචනවිපල්ලාසෙන වුත්තන්ති ආහ <b>“උග්ගහෙතබ්බෙ චෙව වළඤ්ජෙතබ්බෙ චා”</b>ති। කවිනො කම්මං <b>කවිතා</b>। යස්ස පන යං කම්මං, තං තෙන කතන්ති වුච්චතීති ආහ <b>“කවිතාති කවීහි කතා”</b>ති। <b>කාවෙය්ය</b>න්ති කබ්යං, <b>කබ්ය</b>න්ති ච කවිනා වුත්තන්ති අත්ථො। තෙනාහ <b>“තස්සෙව වෙවචන”</b>න්ති। <b>චිත්තක්ඛරා</b>ති චිත්රාකාරඅක්ඛරා। ඉතරං තස්සෙව වෙවචනං। <b>සාසනතො බහිද්ධා ඨිතා</b>ති න සාසනාවචරා। <b>බාහිරකසාවකෙහී</b>ති “බුද්ධා”ති අප්පඤ්ඤාතානං යෙසං කෙසඤ්චි සාවකෙහි। <b>සුස්සූසිස්සන්තී</b>ති අක්ඛරචිත්තතාය චෙව සරසම්පත්තියා ච අත්තමනා හුත්වා සාමණෙරදහරභික්ඛුමාතුගාමමහාගහපතිකාදයො “එස ධම්මකථිකො”ති සන්නිපතිත්වා සොතුකාමා භවිස්සන්ති।
cen:තතියඅනාගතභයසුත්තවණ්ණනා නිට්ඨිතා।
sub:10:චතුත්ථඅනාගතභයසුත්තවණ්ණනා
bod:80:දසමෙ <b>පඤ්චවිධෙන සංසග්ගෙනා</b>ති “සවනසංසග්ගො, දස්සනසංසග්ගො, සමුල්ලාපසංසග්ගො, සම්භොගසංසග්ගො, කායසංසග්ගො”ති එවං වුත්තෙන පඤ්චවිධෙන සංසග්ගෙන। සංසජ්ජති එතෙනාති සංසග්ගො, රාගො। සවනහෙතුකො, සවනවසෙන වා පවත්තො සංසග්ගො <b>සවනසංසග්ගො</b>। එස නයො <pb M=3.32/> සෙසෙසුපි। <b>කායසංසග්ගො</b> පන කායපරාමාසො। තෙසු පරෙහි වා කථියමානං රූපාදිසම්පත්තිං අත්තනා වා සිතලපිතගීතසද්දං සුණන්තස්ස සොතවිඤ්ඤාණවීථිවසෙන උප්පන්නො රාගො <b>සවනසංසග්ගො</b> නාම। විසභාගරූපං ඔලොකෙන්තස්ස පන චක්ඛුවිඤ්ඤාණවීථිවසෙන උප්පන්නො රාගො <b>දස්සනසංසග්ගො</b> නාම। අඤ්ඤමඤ්ඤආලාපසල්ලාපවසෙන උප්පන්නරාගො <b>සමුල්ලාපසංසග්ගො</b> නාම। භික්ඛුනො භික්ඛුනියා සන්තකං, භික්ඛුනියා භික්ඛුස්ස සන්තකං ගහෙත්වා පරිභොගකරණවසෙන උප්පන්නරාගො <b>සම්භොගසංසග්ගො</b> නාම। හත්ථග්ගාහාදිවසෙන උප්පන්නො රාගො <b>කායසංසග්ගො</b> නාම।
bod:<b>අනෙකවිහිත</b>න්ති අන්නසන්නිධිපානසන්නිධිවත්ථසන්නිධියානසන්නිධිසයනසන්නිධිගන්ධසන්නිධි- ආමිසසන්නිධිවසෙන අනෙකප්පකාරං। <b>සන්නිධිකතස්සා</b>ති එතෙන “සන්නිධිකාරපරිභොග”න්ති (ධ॰ ස॰ තිකමාතිකා 10) එත්ථ කාර-සද්දස්ස කම්මත්ථතං දස්සෙති। යථා වා “ආචයං ගාමිනො”ති වත්තබ්බෙ අනුනාසිකලොපෙන “ආචයගාමිනො”ති නිද්දෙසො කතො, එවං “සන්නිධිකාරං පරිභොග”න්ති වත්තබ්බෙ අනුනාසිකලොපෙන <b>“සන්නිධිකාරපරිභොග”</b>න්ති වුත්තං, සන්නිධිං කත්වා පරිභොගන්ති අත්ථො।
bod:“සන්නිධිකතස්ස <pb V=3.31/> පරිභොග”න්ති එත්ථ (දී॰ නි॰ අට්ඨ॰ 1.12) පන දුවිධා කථා විනයවසෙන සල්ලෙඛවසෙන ච। විනයවසෙන තාව යං කිඤ්චි අන්නං අජ්ජ පටිග්ගහිතං අපරජ්ජු සන්නිධිකාරං හොති, තස්ස පරිභොගෙ පාචිත්තියං। අත්තනා ලද්ධං පන සාමණෙරානං දත්වා තෙහි ලද්ධං වා පාපෙත්වා දුතියදිවසෙ භුඤ්ජිතුං වට්ටති, සල්ලෙඛො පන න හොති। පානසන්නිධිම්හිපි එසෙව නයො। වත්ථසන්නිධිම්හි අනධිට්ඨිතාවිකප්පිතං සන්නිධි ච හොති, සල්ලෙඛඤ්ච කොපෙති। අයං නිප්පරියායකථා। පරියායතො පන තිචීවරසන්තුට්ඨෙන භවිතබ්බං, චතුත්ථං ලභිත්වා අඤ්ඤස්ස දාතබ්බං। සචෙ යස්ස කස්සචි දාතුං න සක්කොති, යස්ස පන දාතුකාමො හොති, සො උද්දෙසත්ථාය වා පරිපුච්ඡත්ථාය වා ගතො, ආගතමත්තෙ දාතබ්බං, අදාතුං න වට්ටති। චීවරෙ පන අප්පහොන්තෙ, සතියා වා පච්චාසාය අනුඤ්ඤාතකාලං ඨපෙතුං වට්ටති। සූචිසුත්තචීවරකාරකානං අලාභෙ තතොපි විනයකම්මං කත්වා ඨපෙතුං වට්ටති “ඉමස්මිං ජිණ්ණෙ පුන ඊදිසං කුතො ලභිස්සාමී”ති පන ඨපෙතුං න වට්ටති, සන්නිධි ච හොති, සල්ලෙඛඤ්ච කොපෙති।
bod:යානසන්නිධිම්හි <pb M=3.33/> <b>යානං</b> නාම වය්හං රථො සකටං සන්දමානිකා පාටඞ්කීති। න පනෙතං පබ්බජිතස්ස යානං, උපාහනං පන යානං। එකභික්ඛුස්ස හි එකො අරඤ්ඤවාසත්ථාය, එකො ධොතපාදකත්ථායාති උක්කංසතො ද්වෙ උපාහනසඞ්ඝාටකා වට්ටන්ති, තතියං ලභිත්වා අඤ්ඤස්ස දාතබ්බො। “ඉමස්මිං ජිණ්ණෙ අඤ්ඤං කුතො ලභිස්සාමී”ති ඨපෙතුං න වට්ටති, සන්නිධි ච හොති, සල්ලෙඛඤ්ච කොපෙති। සයනසන්නිධිම්හි <b>සයන</b>න්ති මඤ්චො। එකස්ස භික්ඛුනො එකො සයනගබ්භෙ, එකො දිවාට්ඨානෙති උක්කංසතො ද්වෙ මඤ්චා වට්ටන්ති। තතො උත්තරිං ලභිත්වා අඤ්ඤස්ස භික්ඛුනො, ගණස්ස වා දාතබ්බො, අදාතුං න වට්ටති, සන්නිධි චෙව හොති, සල්ලෙඛො ච කුප්පති। ගන්ධසන්නිධිම්හි භික්ඛුනො කණ්ඩුකච්ඡුඡවිදොසාදිආබාධෙ සති ගන්ධා වට්ටන්ති। ගන්ධත්ථිකෙන ගන්ධඤ්ච ආහරාපෙත්වා තස්මිං රොගෙ වූපසන්තෙ අඤ්ඤෙසං වා ආබාධිකානං දාතබ්බං, ද්වාරෙ පඤ්චඞ්ගුලිඝරධූපනාදීසු වා උපනෙතබ්බං। “පුන රොගෙ සති භවිස්සතී”ති ඨපෙතුං න වට්ටති, ගන්ධසන්නිධි ච හොති, සල්ලෙඛඤ්ච කොපෙති।
bod:<b>ආමිස</b>න්ති වුත්තාවසෙසං දට්ඨබ්බං। සෙය්යථිදං – ඉධෙකච්චො භික්ඛු “තථාරූපෙ කාලෙ උපකාරාය භවිස්සන්තී”ති තිලතණ්ඩුලමුග්ගමාසනාළිකෙරලොණමච්ඡසප්පිතෙලකුලාලභාජනාදීනි ආහරාපෙත්වා ඨපෙති। සො වස්සකාලෙ කාලස්සෙව සාමණෙරෙහි යාගුං පචාපෙත්වා පරිභුඤ්ජිත්වා “සාමණෙර උදකකද්දමෙ දුක්ඛං ගාමං පවිසිතුං, ගච්ඡ අසුකකුලං ගන්ත්වා මය්හං විහාරෙ නිසින්නභාවං ආරොචෙහි, අසුකකුලතො දධිආදීනි ආහරා”ති පෙසෙති। භික්ඛූහි “කිං, භන්තෙ <pb V=3.32/>, ගාමං පවිසිස්සාමා”ති වුත්තෙපි “දුප්පවෙසො, ආවුසො, ඉදානි ගාමො”ති වදති। තෙ “හොතු, භන්තෙ, අච්ඡථ තුම්හෙ, මයං භික්ඛං පරියෙසිත්වා ආහරිස්සාමා”ති ගච්ඡන්ති। අථ සාමණෙරො දධිආදීනි ආහරිත්වා භත්තඤ්ච බ්යඤ්ජනඤ්ච සම්පාදෙත්වා උපනෙති, තං භුඤ්ජන්තස්සෙව උපට්ඨාකා භත්තං පහිණන්ති, තතොපි මනාපමනාපං භුඤ්ජති। අථ භික්ඛූ පිණ්ඩපාතං ගහෙත්වා ආගච්ඡන්ති, තතොපි මනාපමනාපං භුඤ්ජතියෙව। එවං චතුමාසම්පි වීතිනාමෙති। අයං වුච්චති භික්ඛු මුණ්ඩකුටුම්බිකජීවිකං ජීවති, න සමණජීවිකන්ති। එවරූපො <b>ආමිසසන්නිධි</b> නාම හොති। භික්ඛුනො පන වසනට්ඨානෙ එකා තණ්ඩුලනාළි එකො ගුළපිණ්ඩො <pb M=3.34/> කුඩුවමත්තං සප්පීති එත්තකං නිධෙතුං වට්ටති අකාලෙ සම්පත්තචොරානං අත්ථාය। තෙ හි එත්තකං ආමිසපටිසන්ථාරං අලභන්තා ජීවිතා වොරොපෙය්යුං, තස්මා සචෙ හි එත්තකං නත්ථි, ආහරාපෙත්වාපි ඨපෙතුං වට්ටති। අඵාසුකකාලෙ ච යදෙත්ථ කප්පියං, තං අත්තනාපි පරිභුඤ්ජිතුං වට්ටති। කප්පියකුටියං පන බහුං ඨපෙන්තස්සපි සන්නිධි නාම නත්ථි।
cen:චතුත්ථඅනාගතභයසුත්තවණ්ණනා නිට්ඨිතා।
cen:යොධාජීවවග්ගවණ්ණනා නිට්ඨිතා।
