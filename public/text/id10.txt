cha:(11) 1:වලාහකවග්ගො
sub:1-2:වලාහකසුත්තද්වයවණ්ණනා
bod:101-2:තතියපණ්ණාසකස්ස <pb V=2.322/> <pb M=2.327/> <pb P=3.119/> පඨමෙ <b>වලාහකා</b>ති මෙඝා। <b>භාසිතා හොති නො කත්තා</b>ති “ඉදඤ්චිදඤ්ච කරිස්සාමී”ති කෙවලං භාසතියෙව, න කරොති। <b>කත්තා හොති නො භාසිතා</b>ති අකථෙත්වාව “ඉදඤ්චිදඤ්ච මයා කාතුං වට්ටතී”ති කත්තා හොති। එවං සබ්බත්ථ අත්ථො වෙදිතබ්බො। දුතියං උත්තානත්ථමෙව।
sub:3:කුම්භසුත්තවණ්ණනා
bod:103:තතියෙ <b>කුම්භා</b>ති ඝටා। <b>තුච්ඡො පිහිතො</b>ති රිත්තකො පිහිතමුඛො। <b>පූරො විවටො</b>ති උදකපුණ්ණො අපාරුතමුඛො। සෙසද්වයෙපි එසෙව නයො।
sub:4:උදකරහදසුත්තවණ්ණනා
bod:104:චතුත්ථෙ <b>උත්තානො ගම්භීරොභාසො</b>තිආදීසු පුරාණපණ්ණරසසම්භින්නවණ්ණො කාළඋදකො <b>ගම්භීරොභාසො</b> නාම, අච්ඡවිප්පසන්නමණිවණ්ණඋදකො <b>උත්තානොභාසො</b> නාම।
sub:5-6:අම්බසුත්තවණ්ණනා
bod:105-6:පඤ්චමෙ <b>ආමං පක්කවණ්ණී</b>ති ආමකං හුත්වා ඔලොකෙන්තානං පක්කසදිසං ඛායති। එවං සබ්බපදානි දට්ඨබ්බානි। ඡට්ඨං උත්තානත්ථමෙව।
sub:7:මූසිකසුත්තවණ්ණනා
bod:107:සත්තමෙ <pb V=2.323/> යො ආවාටං ඛණති, න ච තත්ථ වසති, සො <b>ගාධං කත්තා නො වසිතා</b>ති වුච්චති। ඛන්තාතිපි පාඨො। ඉමිනා නයෙන සබ්බපදානි වෙදිතබ්බානි।
sub:8:බලීබද්දසුත්තවණ්ණනා
bod:108:අට්ඨමෙ <pb M=2.328/> යො අත්තනො ගොගණං මද්දති, න පරගොගණං, අයං <b>සගවචණ්ඩො නො පරගවචණ්ඩො</b>ති එවං සබ්බපදානි වෙදිතබ්බානි। <b>උබ්බෙජෙතා හොතී</b>ති ඝට්ටෙත්වා විජ්ඣිත්වා උබ්බෙගපත්තං කරොති।
sub:9:රුක්ඛසුත්තවණ්ණනා
bod:109:නවමෙ <b>ඵෙග්ගු ඵෙග්ගුපරිවාරො</b>ති නිස්සාරො ඵෙග්ගුරුක්ඛො ඵෙග්ගුරුක්ඛෙහෙව පරිවුතො। <b>සාරපරිවාරො</b>ති <pb P=3.120/> ඛදිරාදීහි සාරරුක්ඛෙහෙව පරිවුතො। එස නයො සබ්බත්ථ।
sub:10:ආසීවිසසුත්තවණ්ණනා
bod:110:දසමෙ <b>ආගතවිසො න ඝොරවිසො</b>ති යස්ස විසං ආගච්ඡති, ඝොරං පන න හොති, චිරකාලං න පීළෙති। සෙසපදෙසුපි එසෙව නයොති।
cen:වලාහකවග්ගො පඨමො।
