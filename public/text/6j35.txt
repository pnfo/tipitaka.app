cha:11:එකාදසමො පරිච්ඡෙදො
sub:නිබ්බානනිද්දෙසවණ්ණනා
bod:768-9:ආදිතො <pb V=2.140/> රූපානන්තරමුද්දිට්ඨං යං නිබ්බානන්ති සම්බන්ධො। තස්ස විභාවනං යථාබලං පවක්ඛාමීති සම්බන්ධො।
bod:<b>භවාභව</b>න්ති භවතො භවං, ඛුද්දකං, මහන්තං වා භවං। <b>විනනතො</b>ති සංසිබ්බනතො। තණ්හා හි සංසාරනායිකභාවෙන භවතො භවං, සුගතිදුග්ගතිවසෙන ඛුද්දකමහන්තං භවං වා අපරාපරභාවාය සංසිබ්බති, තුන්නකරණං විය කරොති। <b>නික්ඛන්තත්තා</b>ති විසංයොගවසෙන නිස්සටත්තා। මරණපටිපක්ඛතාය, අමතසදිසතාය වා <b>අමතං</b>। සබ්බදුක්ඛනිස්සටත්තා <b>පරමං සුඛං</b>। සබ්බෙපි සඞ්ඛාරා සමන්ති උපසමන්ති අනුප්පත්තිධම්මතං ආපජ්ජන්ති එතෙනාති <b>සබ්බසඞ්ඛාරසමථො</b>। ඛන්ධූපධිආදයො සබ්බෙපි උපධී උපද්දවා පටිනිස්සජ්ජීයන්ති එතෙනාති <b>සබ්බූපධිපටිනිස්සග්ගො</b>। යස්මා තං ආගම්ම කාමතණ්හාදිභෙදා තණ්හා සබ්බසො ඛයං ගච්ඡති, විරජ්ජති, නිරුජ්ඣති <pb M=2.190/> ච, තස්මා <b>තණ්හාක්ඛයො විරාගො නිරොධො</b>ති ච වුච්චති। අපිච රුජ්ඣන්ති එත්ථ සත්තා කිලෙසනිගළබන්ධාති රොධො, සංසාරස්සෙතං අධිවචනං, තතො නික්ඛන්තොති <b>නිරොධො</b>।
bod:770:<b>අධිගමා</b>ති තදනුරූපාය පටිපත්තියා අරියමග්ගෙන පටිවිජ්ඣනෙන।
bod:රාගක්ඛයාදිභාවෙන සබ්බදුක්ඛසන්තියා පච්චයතාය, කිලෙසසන්තාපාභාවෙන ච <b>සන්තිලක්ඛණං। අච්චුතිරස</b>න්ති සභාවාපරිච්චජනතො අචවනසම්පත්තිකං। <b>අස්සාසකරණරස</b>න්ති අස්සාසකරණකිච්චං। තඤ්හි පානභොජනාදිසුඤ්ඤෙ සභයකන්තාරෙ පරිබ්භමනෙන පරිස්සන්තස්ස අද්ධිකපුරිසස්ස අස්සාසජනකභාවෙන උපට්ඨිතං වනන්තොදකං විය සබ්බඤ්ඤුබුද්ධානම්පි වචනපථාතික්කන්තමහාදුක්ඛභෙරවෙ සංසාරකන්තාරෙ පරිබ්භමනෙන පරිස්සන්තස්ස යථානුරූපං පටිපත්තිමග්ගං පටිපන්නස්ස යොගාවචරස්ස අනාදිමති සංසාරෙ සුපිනන්තෙනපි අදිට්ඨපුබ්බතාය දස්සනසමකාලමෙව <pb V=2.141/> පරමස්සාසං ජනෙති। ඛන්ධනිමිත්තවිචිත්තතාය අවිග්ගහං හුත්වා ගය්හතීති <b>අනිමිත්තපච්චුපට්ඨානං</b>। සබ්බසඞ්ඛතනිස්සරණුපායභාවතො නිස්සරණං පච්චුපට්ඨාපෙතීති <b>නිස්සරණපච්චුපට්ඨානං</b>।
bod:එවං නිබ්බානස්ස ලක්ඛණාදිකං දස්සෙත්වා ඉදානි විතණ්ඩවාදිපක්ඛං දස්සෙත්වා පරිහරන්තො ආහ <b>“එත්ථාහා”</b>තිආදි, න පරමත්ථතො අත්ථි අඤ්ඤත්ර පඤ්ඤත්තිමත්තතොති අධිප්පායො। කුතො පනායමභිනිවෙසොති ආහ <b>“තිත්ථියානං…පෙ॰… නීයතො”</b>ති। <b>යථානුරූපාය පටිපත්තියා</b>ති සීලසමාධිපඤ්ඤාසඞ්ඛාතං සම්මාපටිපත්තියා। යථා හි චෙතොඤාණලාභිනො එව අරියා පරෙසං ලොකුත්තරචිත්තං ජානන්ති, තත්ථාපි ච අරහා එව සබ්බෙසං චිත්තං ජානාති, එවං <pb M=2.191/> නිබ්බානම්පි සීලාදිසම්මාපටිපත්තිභූතෙන උපායෙනෙව උපලබ්භතීති “නත්ථී”ති න වත්තබ්බං අරියෙහි උපලබ්භනීයතො। යථා හි ජච්චන්ධතෙමිරිකාදීනං අදස්සනෙන “සූරියාදයො නත්ථී”ති න වත්තබ්බා චක්ඛුමන්තානං ගොචරභාවෙන අත්ථෙවාති සිද්ධත්තා, එවමෙතම්පි බාලපුථුජ්ජනස්ස අදස්සනමත්තෙන “නත්ථී”ති න වත්තබ්බං। අරියානං පන පඤ්ඤාචක්ඛුනො පදෙසෙනෙව උපට්ඨානතො එකන්තෙන සම්පටිච්ඡිතබ්බං “අත්ථි නිබ්බාන”න්ති। අයමෙත්ථ අධිප්පායො। අථ රාගාදීනං ඛයමත්තමෙව නිබ්බානන්ති චෙති සම්බන්ධො। ආයස්මතා…පෙ॰… ථෙරෙන දස්සිතොති සම්බන්ධො। රාගක්ඛයාදිදීපකං සුත්තං නෙය්යත්ථන්ති අධිප්පායෙන <b>“තං න”</b>ඉති පටික්ඛෙපං කත්වා එකංසෙන චෙතං සම්පටිච්ඡිතබ්බං, ඉතරථා යථාරුතවසෙන පාළියා අත්ථෙ ගය්හමානෙ බහුදොසා ආපජ්ජන්තීති තෙ දස්සෙතුං <b>“අරහත්තස්සාපී”</b>තිආදි වුත්තං। අරහත්තං පුට්ඨෙන තෙනෙවායස්මතා සාරිපුත්තත්ථෙරෙනාති අධිප්පායො। <b>තව මතෙනා</b>ති සාසනයුත්තිං අවිචාරෙත්වා පාළිදස්සනමත්තෙනෙව විප්පලපතො තවජ්ඣාසයෙන। න ච පනෙතං යුත්තං, තථාපීති අධිප්පායො। ලොකුත්තරඵලචිත්තස්ස රාගාදීනං ඛයමත්තතාපජ්ජනං න යුත්තං තස්ස අග්ගඵලස්ස චතුක්ඛන්ධභාවෙන පාළියං ආගතත්තා। <b>තස්මා</b>ති යුත්තිං අවිචාරෙත්වා පාළිදස්සනමත්තෙනෙව වොහරන්තස්ස අනිට්ඨප්පසඞ්ගතො। <b>බ්යඤ්ජනච්ඡායායා</b>ති විමද්දාසහභූතාය සද්දත්ථමත්තච්ඡායාය। <b>උභින්න</b>න්ති නිබ්බානවසෙන, අරහත්තවසෙන ච ආගතානං උභින්නං <b>සුත්තානං</b>। <b>අත්ථො</b>ති අධිප්පායත්ථො।
bod:කො පන සො අත්ථොති ආහ <b>“යස්ස පනා”</b>තිආදි। <b>රාගාදීනං ඛයො</b>ති රාගාදීනං අනුප්පාදනිරොධො। සො ධම්මො අක්ඛයොපි සමානො රාගාදීනං ඛයස්ස උපනිස්සයත්තා ඛයොපචාරෙන “රාගාදීනං ඛයො නිබ්බාන”න්ති වුත්තො <pb M=2.192/> “තිපුසං ජරො, ගුළො සෙම්හො”තිආදීසු ඵලූපචාරෙන <pb V=2.142/> වුත්තං වියාති සම්බන්ධො। කිලෙසානං අනුප්පත්තිනිරොධක්ඛයස්ස මග්ගස්ස ආරම්මණභූතං නිබ්බානං අත්ථතො “ඛයස්ස උපනිස්සයො”ති වත්තබ්බතං ලබ්භතීති ආහ <b>“ඛයස්ස උපනිස්සයත්තා”</b>ති। <b>ඛයොපචාරෙනා</b>ති අත්තනො කාරියභූතස්ස ඛයස්ස අත්තනි උපචාරෙන තස්ස නාමවසෙනාති වුත්තං හොති। ජරකාරණං තිපුසං ජරොති වුත්තො, සෙම්හකාරණං ගුළො සෙම්හොති වුත්තො। <b>ඛයන්තෙ</b>ති රාගාදීනං පරික්ඛයාවසානෙ। <b>ඛයො</b>ති වා මග්ගො වුච්චති “ඛයෙ ඤාණ”න්තිආදීසු (ධ॰ ස॰ දුකමාතිකා 142) විය, තස්ස අන්තෙ නිරොධාවසානෙ උප්පන්නත්තා <b>ඛයො</b>ති වුත්තං ඵලූපචාරෙන, සමීපූපචාරෙන වා।
bod:<b>සබ්බෙ බාලපුථුජ්ජනාපී</b>ති සොණසිගාලාදයො සබ්බෙපි බාලපුථුජ්ජනා සමධිගත…පෙ॰… භවෙය්යුං ඛණවසෙන රාගාදීනං ඛයස්ස තෙසම්පි අත්ථිතාය। තථා ච සති පටිපත්තියා නිරත්ථකභාවො ආපජ්ජෙය්යාති අධිප්පායො। <b>රාගාදික්ඛයානං බහුභාවතො</b>ති රාගාදීනං විය තෙසං ඛයානම්පි තබ්බිකාරභාවෙන බහුභාවතො। එවඤ්හි සති රාගස්ස ඛයො රාගක්ඛයො, න දොසාදීනං, තථා දොසක්ඛයොපීති අඤ්ඤො රාගක්ඛයො, අඤ්ඤො දොසක්ඛයො, අඤ්ඤො මොහක්ඛයොති තිණ්ණං අකුසලමූලානං ඛයභූතානි තීණි නිබ්බානානි, චතුන්නං උපාදානානං ඛයභූතානි චත්තාරීතිආදිනා බහූනි නිබ්බානානි නාම හොන්ති। ඉදානි ආදි-සද්දසඞ්ගහිතෙ දොසෙ දස්සෙතුං <b>“සඞ්ඛතලක්ඛණ”</b>න්තිආදි වුත්තං। “තීණිමානි, භික්ඛවෙ, සඞ්ඛතස්ස සඞ්ඛතලක්ඛණානි, උප්පාදො පඤ්ඤායති, වයො පඤ්ඤායති, ඨිතස්ස අඤ්ඤථත්තං පඤ්ඤායතී”ති (අ॰ නි॰ 3.47) වචනතො වයසඞ්ඛාතො ඛයො සඞ්ඛතලක්ඛණං හොතීති වුත්තං <b>“සඞ්ඛතලක්ඛණඤ්ච නිබ්බානං භවෙය්යා”</b>ති। “ජරාමරණං, භික්ඛවෙ, අනිච්චං සඞ්ඛතං පටිච්චසමුප්පන්න”න්ති (සං॰ නි॰ 2.20) වචනතො ආහ <b>“සඞ්ඛතපරියාපන්න”</b>න්ති <pb M=2.193/>। යං පන සඞ්ඛතපරියාපන්නං, තං ඉතරසඞ්ඛතධම්මො විය අනිච්චං හොති පච්චයාධීනවුත්තිතොති ආහ <b>“සඞ්ඛතපරියාපන්නත්තා අනිච්ච”</b>න්ති। “අනිච්චා වත සඞ්ඛාරා”ති (දී॰ නි॰ 2.221) හි වුත්තං। එත්තාවතා ච කිං වුත්තං හොති? යදි භවතො මනොරථපරිපූරණත්ථං ඛයං නිබ්බානන්ති වදාම, අසඞ්ඛතස්ස සඞ්ඛතලක්ඛණත්තා, සඞ්ඛතපටිපක්ඛස්ස සඞ්ඛතපරියාපන්නත්තා සබ්බකාලිකභාවෙන නිච්චස්ස අනිච්චතා, තතො ච පරමසුඛස්ස දුක්ඛතා ච ආපජ්ජෙය්යාති වුත්තං හොති।
bod:එත්තාවතා භඞ්ගක්ඛයස්ස නිබ්බානදොසං දස්සෙත්වා ඉදානි අනුප්පාදක්ඛයස්ස තබ්භාවං නිසෙධෙතුං <b>“යදි ඛයො නිබ්බානං භවෙය්යා”</b>තිආදි වුත්තං। පඨමමග්ගස්ස අනන්තරපච්චයභූතං ඤාණං <b>ගොත්රභු</b> <pb V=2.143/> නාම। සෙසමග්ගපුරෙචරං <b>වොදානං</b> නාම। ඵලසමාපත්තිපුරෙචරං <b>අනුලොමං</b> නාම। තං පන සඞ්ඛාරාරම්මණමෙවාති ඉධ න ගහිතං। <b>භද්රමුඛා</b>ති පරස්ස අනුනයවචනං। <b>“ඛීයන්තී”</b>ති වත්තමානනිද්දෙසෙන ඉදානි ඛීයමානතං පුච්ඡති। එස නයො සෙසෙසුපි। <b>උපධාරෙත්වා</b>ති උපපරික්ඛිත්වා। “ගොත්රභු…පෙ॰… මුඛා”ති පුච්ඡාය “රාගාදීනං ඛයමෙව වදාමී”ති තයා දින්නපටිවචනස්ස අවිරුජ්ඣනවසෙන සතිපුරෙක්ඛාරං කථෙහීති අධිප්පායො। <b>ගොත්රභුචිත්තාදීනං</b> ගොත්රභුවොදානමග්ගානං। ගොත්රභුක්ඛණෙ කිලෙසානං අනුප්පාදනිරොධස්ස අභාවතො ආහ <b>“රාගාදයො ඛීයිස්සන්තී”</b>ති। <b>ඵලමෙවා</b>ති කිලෙසානං ඛීණකාලෙ උප්පජ්ජමානං ඵලචිත්තමෙව। <b>ආරම්මණං අපස්සන්තො</b>ති ගොත්රභුආදීනං වත්තබ්බාරම්මණං අපස්සන්තො। අථ වා ඉතරෙසං ආරම්මණභාවෙ සති ගහෙතබ්බපච්චයං අපස්සන්තො।
bod:<b>“අපිචා”</b>තිආදි පරියායන්තරෙනපි අනුප්පාදනිරොධස්ස නිබ්බානභාවනිසෙධනං। “උප්පාදීයතීති අත්ථො”ති පන <pb M=2.194/> මග්ගස්ස උප්පත්තියා කිලෙසක්ඛයොපි උප්පාදිතො නාම හොතීති කත්වා වුත්තං। න හි ඉතරථා ඛයස්ස උප්පාදො නාම අත්ථි। අථ වා “අද්ධා සො…පෙ॰… නිරුත්තරො භවිස්සතී”ති එත්තකෙන ගන්ථෙන ඛණනිරොධස්ස චෙව අනුප්පාදනිරොධස්ස ච නිබ්බානභාවෙ දොසං දස්සෙත්වා ඉදානි “ඛයෙ ඤාණ”න්තිආදීසු (ධ॰ ස॰ දුකමාතිකා 142) විය මග්ගස්සාපි ඛයපරියායත්තා “රාගක්ඛයො”තිආදිවචනමත්තෙයෙව සමානභාවෙන ගහිතෙ මග්ගස්සාපි නිබ්බානභාවප්පසඞ්ගං, තථා ච සති අනිට්ඨාපත්තිං සම්භාවෙන්තො ආහ <b>“අපිචා”</b>තිආදි। එවඤ්හි සති “උප්පාදීයතී”ති මග්ගමෙව සන්ධාය තිට්ඨති। යදි මග්ගස්ස නිබ්බානභාවප්පසඞ්ගො ඉධ සම්භාවිතො, එවං සති ගොත්රභුස්ස මග්ගාරම්මණතාදිදොසා වත්තබ්බාති? සච්චං වත්තබ්බා, එත්තකෙනාපි පන පරස්ස වචනපටිබාහනං සක්කා කාතුන්ති පරිහාරන්තරදස්සනෙ බ්යාපාරො කතොති। <b>යථානුරූපාය පටිපත්තියා</b>ති ඡවිසුද්ධිපරම්පරාසඞ්ඛාතාය යථානුලොමපටිපත්තියා।
bod:771:<b>අස්සද්ධො</b>ති පබුද්ධසද්ධො, මග්ගාගතාය අචලසද්ධාය සමන්නාගතො, මග්ගාගතසද්ධාය හි සමන්නාගතො ආකාසෙ බුද්ධවෙසං මාපෙත්වාපි “නිච්චං සුඛං අත්තා”ති වදන්තස්ස න සද්දහති සෙය්යථාපි සූරම්බට්ඨොති (අ॰ නි॰ 1.255)। <b>අකතඤ්ඤූ</b>ති අකතං නිබ්බානං ජානාතීති අකතඤ්ඤූ। <b>සන්ධිච්ඡෙදො</b>ති භවසන්ධානකරස්ස තණ්හාපාපස්ස ඡින්දනෙන පුන භවපටිසන්ධියාපි ඡින්නතාය පටිසන්ධිං ඛෙපෙත්වා ඨිතො। <b>හතාවකාසො</b>ති ඛීණපටිසන්ධිකත්තායෙව ආයතිං කත්ථචි ඔකාසලොකෙ අදිස්සමානත්තා විහතාවකාසො। <b>වන්තාසො</b>ති කත්ථචි අභිසඞ්ගාභාවතො <pb V=2.144/> ඡඩ්ඩිතතණ්හොති අත්ථො। <b>උත්තමපොරිසො</b>ති සදෙවලොකෙ අග්ගදක්ඛිණෙය්යතාය විසිට්ඨො පොරිසො।
bod:<b>දුප්පටිවිද්ධා</b>ති <pb M=2.195/> පටිවිජ්ඣිතුං, පටිලභිතුඤ්ච දුක්කරා। කාමාදීනං නිස්සරණීයතාය නිස්සරණීයා, යදිදං නෙක්ඛම්මං, එතං කාමානං නිස්සරණන්ති සම්බන්ධො। තත්ථ <b>කාමානං නිස්සරණ</b>න්ති කාමෙහි නිග්ගමනං, අථ වා නිස්සරන්ති නිග්ගච්ඡන්ති එත්ථ එතෙනාති වා <b>නිස්සරණං,</b> කාමානං නිස්සරණට්ඨානං, නිස්සරණුපායන්ති අත්ථො। <b>නෙක්ඛම්ම</b>න්ති පඨමජ්ඣානං। තඤ්හි කාමෙහි නික්ඛන්තන්ති “නෙක්ඛම්ම”න්ති ඉධ ගහිතං, අඤ්ඤත්ථ පන පබ්බජ්ජාදයොපි “නෙක්ඛම්ම”න්ති පවුච්චන්ති। වුත්තඤ්හි –
gax:“පබ්බජ්ජා පඨමං ඣානං, නිබ්බානඤ්ච විපස්සනා।
gae:සබ්බෙපි කුසලා ධම්මා, ‘නෙක්ඛම්ම’න්ති පවුච්චරෙ”ති॥ (ඉතිවු॰ අට්ඨ॰ 109; දී॰ නි॰ ටී॰ 2.360; අ॰ නි॰ ටී॰ 2.3.66; විසුද්ධි॰ මහා॰ 1.56; නෙත්ති॰ ටී॰ 76 මිස්සකහාරසම්පාතවණ්ණනා)।
bod:<b>අරූපං</b> ආකාසානඤ්චායතනං। <b>භූත</b>න්ති විජ්ජමානං, ඛන්ධපඤ්චකන්ති අත්ථො। “භූතමිදන්ති, සාරිපුත්ත, සමනුපස්සාමී”තිආදීසු ඛන්ධපඤ්චකං “භූත”න්ති වුච්චති। අත්තනො කාරණං පටිච්ච සමං, සම්මා ච උප්පන්නන්ති <b>පටිච්චසමුප්පන්නං। පඨම…පෙ॰… භවෙය්යා</b>ති සඞ්ඛතනිස්සරණභාවෙන වුත්තස්ස නිබ්බානස්ස අභාවප්පත්තියා ච තදෙකයොගනිද්දිට්ඨානං යථාක්කමං කාමරූපනිස්සරණානං පඨමජ්ඣානාකාසානඤ්චායතනානම්පි අභාවොයෙව ආපජ්ජෙය්ය। ඉදානි යථාධිප්පෙතමත්ථං ආගමෙන දස්සෙතුං <b>“න තු ඛයො”</b>තිආදි වුත්තං।
bod:“අත්ථි…පෙ॰… සුඵුසිතන්ති චා”ති නත්ථි නිස්සරණං ලොකෙ, කිං විවෙකෙන කාමාපීති එවං මාරෙන පටිබාහිතෙ। “අත්ථි…පෙ॰… සුඵුසිත”න්ති නිබ්බානං පතිට්ඨපෙන්තෙන ආළවකත්ථෙරෙන වුත්තං। <b>සුඵුසිත</b>න්ති සුට්ඨු ඵුසිතං, සච්ඡිකතන්ති වුත්තං හොති। <b>අජාත</b>න්තිආදීනි චත්තාරි පදානි අඤ්ඤමඤ්ඤවෙවචනානි। අථ වා වෙදනාදයො විය හෙතුපච්චයසමවායසඞ්ඛාතාය කාරණසාමග්ගියා න ජාතං න නිබ්බත්තන්ති <b>අජාතං</b> <pb M=2.196/>। කාරණෙන විනා සයමෙව ච න භූතං න පාතුභූතං න උප්පන්නන්ති <b>අභූතං</b>। එවං අජාතත්තා අභූතත්තා යෙන කෙනචි කාරණෙන න කතන්ති <pb V=2.145/> <b>අකතං</b>। ජාතභූතකතභාවො ච නාම රූපාදීනං සඞ්ඛතධම්මානං හොති, න අසඞ්ඛතසභාවස්ස නිබ්බානස්සාති දස්සනත්ථං <b>අසඞ්ඛත</b>න්ති වුත්තං। පටිලොමතො වා සමෙච්ච සම්භූය පච්චයෙහි කතන්ති සඞ්ඛතං, න තථා සඞ්ඛතං, සඞ්ඛතලක්ඛණරහිතන්ති ච <b>අසඞ්ඛත</b>න්ති। එවං අනෙකෙහි කාරණෙහි නිබ්බත්තිතභාවෙ පටිසිද්ධෙ පකතිවාදීනං පකති විය සියා නු ඛො, එකෙනෙව කාරණෙන එතං කතන්ති ආසඞ්කාය න කෙනචි කතන්ති දස්සනත්ථං “අකත”න්ති වුත්තං। එවං අපච්චයම්පි සමානං සයමෙව නු ඛො ඉදං භූතං පාතුභූතන්ති ආසඞ්කාය තන්නිවත්තනත්ථං “අභූත”න්ති වුත්තං। අයඤ්චෙතස්ස අසඞ්ඛතාකතාභූතභාවො සබ්බෙන සබ්බං අජාතධම්මත්තාති දස්සෙතුං “අජාත”න්ති වුත්තං।
bod:<b>අසඞ්ඛතන්තී</b>ති <b>ඉති</b>-සද්දො ආදිඅත්ථො। තෙන –
ind:“නො චෙතං, භික්ඛවෙ, අභවිස්ස අජාතං අභූතං අකතං අසඞ්ඛතං। නයිධ ජාතස්ස භූතස්ස කතස්ස සඞ්ඛතස්ස නිස්සරණං පඤ්ඤායෙථ। යස්මා ච ඛො, භික්ඛවෙ, අත්ථි අජාතං අභූතං අකතං අසඞ්ඛතං, තස්මා ජාතස්ස භූතස්ස කතස්ස සඞ්ඛතස්ස නිස්සරණං පඤ්ඤායතී”ති (උදා॰ 73) –
uni:එවමාදිසුත්තපදං සඞ්ගණ්හාති। තෙනාහ <b>“අනෙකෙසු සුත්තන්තෙසූ”</b>ති। ධම්මෙන සදෙවකස්ස ලොකස්ස සාමී, ධම්මස්ස වා යථිච්ඡිතං දෙසනතො සාමී ඉස්සරොති <b>ධම්මසාමී</b>। තථාගත-සද්දස්ස අත්ථො හෙට්ඨා කථිතොව। සම්මා සාමං සබ්බධම්මෙ අභිසම්බුද්ධො, සම්මා සයමෙව සම්මොහනිද්දාවිගමෙන පටිබුද්ධො, බුද්ධියා විකසිතවාති වා <b>සම්මාසම්බුද්ධො</b>।
bod:<b>පරිත්තත්තිකෙ</b>ති <pb M=2.197/> “පරිත්තා ධම්මා, මහග්ගතා ධම්මා, අප්පමාණා ධම්මා”ති (ධ॰ ස॰ තිකමාතිකා 12) එවං පරිත්තාදිධම්මවසෙන ආගතෙ පරිත්තත්තිකෙ।
bod:<b>නවත්තබ්බාරම්මණත්තා</b>ති නවත්තබ්බාරම්මණත්තප්පසඞ්ගතො। තෙනාහ <b>“නවත්තබ්බාරම්මණපක්ඛං භජෙය්යු”</b>න්ති। <b>රූපාවචරත්තිකචතුක්කජ්ඣානා</b>ති චතුක්කනයෙන තිකජ්ඣානා, පඤ්චකනයෙන චතුක්කජ්ඣානා। කුසලකිරියානං අභිඤ්ඤාභාවප්පත්තියා පරිත්තාදිකෙපි ආරබ්භ පවත්තනතො <b>“චතුත්ථස්ස ඣානස්ස විපාකො”</b>ති ආහ। <b>තස්මා</b>ති යථාවුත්තයුත්තිතො චෙව පාළිතො ච। කිඤ්ච භිය්යො <pb V=2.146/> – සඞ්ඛතධම්මාරම්මණං විපස්සනාඤාණං, අපිච අනුලොමභාවප්පත්තං කිලෙසෙ තදඞ්ගවසෙන පජහති, සමුච්ඡෙදවසෙන පජහිතුං න සක්කොති, තථා සම්මුතිසච්චාරම්මණං පඨමජ්ඣානාදිකුසලඤාණං වික්ඛම්භනවසෙනෙව කිලෙසෙ පජහති, න සමුච්ඡෙදවසෙන। ඉති සඞ්ඛතධම්මාරම්මණස්ස, සම්මුතිසච්චාරම්මණස්ස ච ඤාණස්ස කිලෙසානං සමුච්ඡෙදප්පහානෙ අසමත්ථභාවතො තෙසං සමුච්ඡෙදප්පහානකරස්ස අරියමග්ගඤාණස්ස තදුභයවිපරීතභාවෙන ආරම්මණෙන භවිතබ්බං, තඤ්ච නිබ්බානමෙව। තෙනාහු පොරාණා –
gax:“ඤාණං යං සඞ්ඛතාලම්බං, පඤ්ඤත්තාලම්බමෙව වා।
gae:පාපෙ හන්ති න තං වත්ථුං, තදඤ්ඤං සම්පටිච්ඡිය”න්ති॥
bod:<b>රූපසභාවාභාවතො</b>ති එතෙන යථා රූපධම්මානං රුප්පනසභාවො, පටිඝාතවන්තතා කලාපතො වුත්තියා පදෙසසම්බන්ධො සභාවො, එවං නිබ්බානස්ස කත්ථචි පටිඝාතො, සප්පදෙසතා ච නත්ථීති දස්සෙති। න හි නිබ්බානං “අසුකදිසාය, අසුකපදෙසෙ”ති වා නිද්දිසීයති। <b>පපඤ්චාභාවතො</b>ති තණ්හාමානදිට්ඨිපපඤ්චෙහි සහ අවට්ඨානවසෙන අභාවතො, තෙසං අභාවපච්චයතාය ච। තණ්හාදිට්ඨිමානා <pb M=2.198/> හි සංසාරෙ සත්තෙ පපඤ්චෙන්තීති පපඤ්චා නාම।
bod:772-5:එවං නිබ්බානං යුත්තිතො, සුත්තතො ච සාධෙත්වා ඉදානි තස්ස පරියායසන්දස්සනත්ථං <b>“අච්චන්තමනන්ත”</b>න්තිආදි වුත්තං। තත්ථ සංසාරප්පවත්තියා පරියොසානභූතත්තා <b>අන්තං</b>। ඉමිනා අනුපාදිසෙසනිබ්බානධාතු කථිතාති වදන්ති, සොපාදිසෙසනිබ්බානධාතුපි වට්ටති, අකතන්තිපි පඨන්ති। සො හෙට්ඨා වුත්තත්ථොව। සඋප්පාදවයන්තාභාවෙන <b>අනන්තං</b>। කිලෙසපරිළාහාභාවෙන, කිලෙසක්ඛොභාභාවෙන ච <b>සන්තං</b>। පලොකිතාභාවෙන <b>අපලොකිතං</b>। අතිත්තිකරභාවෙන <b>පණීතං</b>। සබ්බදුක්ඛහනනතො <b>සරණං</b>। කිලෙසචොරෙහි අනුපද්දුතත්තා නිබ්භයතාය <b>ඛෙමං</b>। සබ්බුපද්දවනිවාරණතො <b>තාණං</b>। ජාතිආදිදුක්ඛෙහි අනුබන්ධස්ස අල්ලීයිතුං යුත්තට්ඨානතාය <b>ලෙණං</b>। යථාපටිපන්නස්ස සන්තිදායකත්තෙන පරං පතිට්ඨාභාවතො <b>පරායණං</b>।
bod:සබ්බපීළාවිමුත්තතාය <b>සිවං</b>। උපනිස්සයහීනානං සබ්බඤ්ඤුමුඛතො සුත්වාපි ඨපෙත්වා ගුණවසෙන සභාවතො පටිවිජ්ඣිතුං දුක්කරතාය <b>නිපුණං</b>। අවිපරීතතාය <b>සච්චං</b>। සබ්බදුක්ඛපරික්ඛයකරත්තා <b>දුක්ඛක්ඛයං</b>। තෙජුස්සදතාය සන්තත්තඅයොගුළෙ මක්ඛිකාහි විය චතූහි <pb V=2.147/> ආසවෙහි ආරම්මණකරණවසෙන පවත්තිතුං අසක්කුණෙය්යතාය <b>අනාසවං</b>। මහාකාරුණිකස්සාපි ධම්මදෙසනාය අප්පොස්සුක්කභාවාපාදනෙන පටිවිජ්ඣිතුං දුක්කරතාය <b>සුදුද්දසං</b>। ලොකුත්තරධම්මෙසුපි අසඞ්ඛතගුණෙන විසිට්ඨතාය <b>පරං</b>। සංසාරමහාසමුද්දස්ස තීරභූතත්තා <b>පාරං</b>। මංසචක්ඛුනො, දිබ්බචක්ඛුනො වා අගොචරතාය <b>අනිදස්සනං</b>। නිදස්සනසඞ්ඛාතාය උපමාය අභාවතො වා <b>අනිදස්සනං</b>।
bod:අවිපරිණාමධම්මත්තා <pb M=2.199/> <b>ධුවං</b>। තතොයෙව පරමපතිට්ඨාභාවතො <b>දීපං</b>। රොගාදිපීළාභාවතො <b>අබ්යාපජ්ඣං</b>। තතොයෙව <b>අනීතිකං</b>। තණ්හාලයාභාවතො <b>අනාලයං</b>। සඞ්ඛතාසඞ්ඛතෙසු අසඞ්ඛතකොට්ඨාසභූතත්තා, පරමපතිට්ඨාභාවතො වා <b>පදං</b>। අවිනාසභාවෙන <b>අච්චුතං</b>। අක්ඛරණතො අවිනස්සනතො <b>අක්ඛරං</b>।
bod:සඞ්ඛතනිස්සටත්තා <b>විමුත්ති</b>। භවබන්ධනවිමුත්තිහෙතුතාය <b>මොක්ඛං</b>।
bod:776-7:<b>එව</b>න්ති යථාවුත්තනයෙන। <b>විඤ්ඤායා</b>ති උග්ගහපරිපුච්ඡාවසෙන ජානිත්වා। <b>අධිගමූපායො</b>ති පටිවිජ්ඣනූපායභූතා තිස්සො සික්ඛා। <b>කාතබ්බො</b>ති පටිපජ්ජිතබ්බො।
bod:සද්ධං, බුද්ධිඤ්ච කරොති වඩ්ඪෙතීති <b>සද්ධාබුද්ධිකරං। තථාගතමතෙ</b>ති තිපිටකබුද්ධවචනෙ, චතූසු සච්චෙසු වා। පඤ්ඤාය සම්භූතං, පඤ්ඤාය වා සම්භවො එතස්සාති පඤ්ඤාසම්භවං, තදෙව සම්පසාදනං බුද්ධාදීසු අධිමුච්චනං, තං කරොතීති <b>පඤ්ඤාසම්භවසම්පසාදනකරං। අත්ථබ්යඤ්ජනසාලින</b>න්ති අතිමධුරෙහි අත්ථබ්යඤ්ජනෙහි සමන්නාගතං, අත්ථබ්යඤ්ජනසාරවන්තන්ති වා අත්ථො ර-කාරස්ස ල-කාරං කත්වා। සාරං ජානන්තීති සාරඤ්ඤූ, තෙ විම්හාපෙතීති <b>සාරඤ්ඤුවිම්හාපනං। නිට්ඨ</b>න්ති පරියොසානං, සුතමයමූලකං අනුපාදාපරිනිබ්බානන්ති අධිප්පායො।
cen:ඉති අභිධම්මත්ථවිකාසිනියා නාම
cen:අභිධම්මාවතාරසංවණ්ණනාය
cen:නිබ්බානනිද්දෙසවණ්ණනා නිට්ඨිතා।
