cha:(12) 2:ආපායිකවග්ගො
sub:1:ආපායිකසුත්තවණ්ණනා
bod:114:දුතියස්ස <pb V=2.224/> <pb M=2.233/> පඨමෙ අපායං ගච්ඡිස්සන්තීති <b>ආපායිකා</b>। නිරයං ගච්ඡිස්සන්තීති <b>නෙරයිකා। ඉදමප්පහායා</b>ති ඉදං බ්රහ්මචාරිපටිඤ්ඤතාදිං පාපධම්මත්තයං අවිජහිත්වා। <b>බ්රහ්මචාරිපටිඤ්ඤො</b>ති <pb P=2.369/> බ්රහ්මචාරිපටිරූපකො, තෙසං වා ආකප්පං අවිජහනෙන “අහම්පි බ්රහ්මචාරී”ති එවංපටිඤ්ඤො। <b>අනුද්ධංසෙතී</b>ති අක්කොසති පරිභාසති චොදෙති। <b>නත්ථි කාමෙසු දොසො</b>ති කිලෙසකාමෙන වත්ථුකාමෙ සෙවන්තස්ස නත්ථි දොසො। <b>පාතබ්යත</b>න්ති පිවිතබ්බතං පරිභුඤ්ජිතබ්බතං නිරාසඞ්කෙන චිත්තෙන පිපාසිතස්ස පානීයපිවනසදිසං පරිභුඤ්ජිතබ්බතං। ඉමස්මිං සුත්තෙ වට්ටමෙව කථිතං।
sub:2:දුල්ලභසුත්තවණ්ණනා
bod:115:දුතියෙ <b>කතඤ්ඤූ කතවෙදී</b>ති “ඉමිනා මය්හං කත”න්ති තෙන කතකම්මං ඤත්වා විදිතං පාකටං කත්වා පටිකරණකපුග්ගලො।
sub:3:අප්පමෙය්යසුත්තවණ්ණනා
bod:116:තතියෙ සුඛෙන මෙතබ්බොති <b>සුප්පමෙය්යො</b>। දුක්ඛෙන මෙතබ්බොති <b>දුප්පමෙය්යො</b>। පමෙතුං න සක්කොතීති <b>අප්පමෙය්යො। උන්නළො</b>ති උග්ගතනළො, තුච්ඡමානං උක්ඛිපිත්වා ඨිතොති අත්ථො। <b>චපලො</b>ති පත්තමණ්ඩනාදිනා චාපල්ලෙන සමන්නාගතො। <b>මුඛරො</b>ති මුඛඛරො। <b>විකිණ්ණවාචො</b>ති අසඤ්ඤතවචනො। <b>අසමාහිතො</b>ති චිත්තෙකග්ගතාරහිතො। <b>විබ්භන්තචිත්තො</b>ති භන්තචිත්තො භන්තගාවිභන්තමිගසප්පටිභාගො। <b>පාකතින්ද්රියො</b>ති විවටින්ද්රියො। සෙසමෙත්ථ උත්තානමෙවාති।
sub:4:ආනෙඤ්ජසුත්තවණ්ණනා
bod:117:චතුත්ථෙ <pb V=2.225/> <b>තදස්සාදෙතී</b>ති තං ඣානං අස්සාදෙති। <b>තං නිකාමෙතී</b>ති තදෙව පත්ථෙති। <b>තෙන ච විත්තිං ආපජ්ජතී</b>ති තෙන ඣානෙන තුට්ඨිං ආපජ්ජති। <b>තත්ර ඨිතො</b>ති තස්මිං ඣානෙ ඨිතො। <b>තදධිමුත්තො</b>ති තත්ථෙව අධිමුත්තො। <b>තබ්බහුලවිහාරී</b>ති තෙන බහුලං විහරන්තො। <b>සහබ්යතං උපපජ්ජතී</b>ති සහභාවං උපපජ්ජති, තස්මිං දෙවලොකෙ නිබ්බත්තතීති අත්ථො <pb M=2.234/>। <b>නිරයම්පි ගච්ඡතී</b>තිආදි නිරයාදීහි අවිප්පමුත්තත්තා අපරපරියායවසෙන තත්ථ ගමනං සන්ධාය වුත්තං। න <pb P=2.370/> හි තස්ස උපචාරජ්ඣානතො බලවතරං අකුසලං අත්ථි, යෙන අනන්තරං අපායෙ නිබ්බත්තෙය්ය। <b>භගවතො පන සාවකො</b>ති සොතාපන්නසකදාගාමිඅනාගාමීනං අඤ්ඤතරො। <b>තස්මිංයෙව භවෙ</b>ති තත්ථෙව අරූපභවෙ। <b>පරිනිබ්බායතී</b>ති අප්පච්චයපරිනිබ්බානෙන පරිනිබ්බායති। <b>අධිප්පයාසො</b>ති අධිකප්පයොගො। සෙසමෙත්ථ වුත්තනයෙනෙව වෙදිතබ්බං। ඉමස්මිං පන සුත්තෙ පුථුජ්ජනස්ස උපපත්තිජ්ඣානං කථිතං, අරියසාවකස්ස තදෙව උපපත්තිජ්ඣානඤ්ච විපස්සනාපාදකජ්ඣානඤ්ච කථිතං।
sub:5:විපත්තිසම්පදාසුත්තවණ්ණනා
bod:118:පඤ්චමෙ <b>සීලවිපත්තී</b>ති සීලස්ස විපන්නාකාරො। සෙසද්වයෙපි එසෙව නයො। <b>නත්ථි දින්න</b>න්ති දින්නස්ස ඵලාභාවං සන්ධාය වදති। <b>යිට්ඨං</b> වුච්චති මහායොගො। <b>හුත</b>න්ති පහෙණකසක්කාරො අධිප්පෙතො। තම්පි උභයං ඵලාභාවමෙව සන්ධාය පටික්ඛිපති। <b>සුකතදුක්කටාන</b>න්ති සුකතදුක්කතානං, කුසලාකුසලානන්ති අත්ථො। <b>ඵලං විපාකො</b>ති යං ඵලන්ති වා විපාකොති වා වුච්චති, තං නත්ථීති වදති। <b>නත්ථි අයං ලොකො</b>ති පරලොකෙ ඨිතස්ස අයං ලොකො නත්ථි, <b>නත්ථි පරො ලොකො</b>ති ඉධ ලොකෙ ඨිතස්සාපි පරලොකො නත්ථි, සබ්බෙ තත්ථ තත්ථෙව උච්ඡිජ්ජන්තීති දස්සෙති। <b>නත්ථි මාතා නත්ථි පිතා</b>ති තෙසු සම්මාපටිපත්තිමිච්ඡාපටිපත්තීනං ඵලාභාවවසෙන වදති। <b>නත්ථි සත්තා ඔපපාතිකා</b>ති චවිත්වා උප්පජ්ජනකසත්තා නාම නත්ථීති වදති। <b>සම්පදා</b>ති පාරිපූරියො। <b>සීලසම්පදා</b>ති සීලස්ස පරිපුණ්ණඅවෙකල්ලභාවො। සෙසද්වයෙපි එසෙව නයො। <b>අත්ථි දින්න</b>න්තිආදි වුත්තපටිපක්ඛනයෙන ගහෙතබ්බං।
sub:6:අපණ්ණකසුත්තවණ්ණනා
bod:119:ඡට්ඨෙ <pb V=2.226/> <pb P=2.371/> <b>අපණ්ණකො මණී</b>ති ඡහි තලෙහි සමන්නාගතො පාසකො। <b>සුගතිං සග්ග</b>න්ති චාතුමහාරාජිකාදීසු අඤ්ඤතරං සග්ගං ලොකං। ඉමස්මිං සුත්තෙ සීලඤ්ච සම්මාදිට්ඨි චාති උභයම්පි මිස්සකං කථිතං। සත්තමං උත්තානමෙව।
sub:8:පඨමසොචෙය්යසුත්තවණ්ණනා
bod:121:අට්ඨමෙ <pb M=2.235/> <b>සොචෙය්යානී</b>ති සුචිභාවා। <b>කායසොචෙය්ය</b>න්ති කායද්වාරෙ සුචිභාවො। සෙසද්වයෙපි එසෙව නයො। ඉමෙසු පන පටිපාටියා චතූසු සුත්තෙසු අගාරිකපටිපදා කථිතා। සොතාපන්නසකදාගාමීනම්පි වට්ටති।
sub:9:දුතියසොචෙය්යසුත්තවණ්ණනා
bod:122:නවමෙ <b>අජ්ඣත්ත</b>න්ති නියකජ්ඣත්තං। <b>කාමච්ඡන්ද</b>න්ති කාමච්ඡන්දනීවරණං। <b>බ්යාපාදා</b>දීසුපි එසෙව නයො। සෙසමෙත්ථ හෙට්ඨා වුත්තනයමෙව। ගාථාය පන <b>කායසුචි</b>න්ති කායද්වාරෙ සුචිං, කායෙන වා සුචිං। සෙසද්වයෙපි එසෙව නයො। <b>නින්හාතපාපක</b>න්ති සබ්බෙ පාපෙ නින්හාපෙත්වා ධොවිත්වා ඨිතං। ඉමිනා සුත්තෙනපි ගාථායපි ඛීණාසවොව කථිතොති।
sub:10:මොනෙය්යසුත්තවණ්ණනා
bod:123:දසමෙ <b>මොනෙය්යානී</b>ති මුනිභාවා। <b>කායමොනෙය්ය</b>න්ති කායද්වාරෙ මුනිභාවො සාධුභාවො පණ්ඩිතභාවො। සෙසද්වයෙපි එසෙව නයො। <b>ඉදං වුච්චති, භික්ඛවෙ, කායමොනෙය්ය</b>න්ති ඉදං තිවිධකායදුච්චරිතප්පහානං කායමොනෙය්යං නාම। අපිච තිවිධං කායසුචරිතම්පි කායමොනෙය්යං, තථා කායාරම්මණං <pb P=2.372/> ඤාණං කායමොනෙය්යං, කායපරිඤ්ඤා කායමොනෙය්යං, පරිඤ්ඤාසහගතො මග්ගො කායමොනෙය්යං, කායෙ ඡන්දරාගස්ස පහානං කායමොනෙය්යං, කායසඞ්ඛාරනිරොධො චතුත්ථජ්ඣානසමාපත්ති කායමොනෙය්යං। <b>වචීමොනෙය්යෙ</b>පි එසෙව නයො।
bod:අයං <pb V=2.227/> පනෙත්ථ විසෙසො – යථා ඉධ චතුත්ථජ්ඣානසමාපත්ති, එවං තත්ථ වචීසඞ්ඛාරනිරොධො දුතියජ්ඣානසමාපත්ති වචීමොනෙය්යන්ති වෙදිතබ්බා। මනොමොනෙය්යම්පි ඉමිනාව නයෙන අත්ථං ඤත්වා චිත්තසඞ්ඛාරනිරොධො සඤ්ඤාවෙදයිතනිරොධසමාපත්ති මනොමොනෙය්යන්ති වෙදිතබ්බා। <b>කායමුනි</b>න්ති කායද්වාරෙ මුනිං උත්තමං පරිසුද්ධං, කායෙන වා මුනිං। සෙසද්වයෙපි එසෙව නයො। <b>සබ්බප්පහායින</b>න්ති ඛීණාසවං। ඛීණාසවො හි සබ්බප්පහායී නාමාති।
cen:ආපායිකවග්ගො දුතියො।
