cha:(21) 1:කරජකායවග්ගො
bod:211:පඤ්චමස්ස <pb M=3.340/> පඨමාදීනි උත්තානත්ථානෙව।
sub:6:සංසප්පනීයසුත්තවණ්ණනා
bod:216:ඡට්ඨෙ <b>සංසප්පනීයපරියායං වො, භික්ඛවෙ, ධම්මපරියාය</b>න්ති සංසප්පනස්ස කාරණං දෙසනාසඞ්ඛාතං ධම්මදෙසනං। <b>සංසප්පතී</b>ති තං කම්මං කරොන්තො ආසප්පති පරිසප්පති විප්ඵන්දති। <b>ජිම්හා</b> <pb P=5.76/> <b>ගතී</b>ති තෙන කම්මෙන යං ගතිං ගමිස්සති, සා ජිම්හා හොති। <b>ජිම්හුපපත්තී</b>ති තස්ස යං <pb V=3.338/> ගතිං උපපජ්ජිස්සති, සාපි ජිම්හාව හොති। <b>සංසප්පජාතිකා</b>ති සංසප්පනසභාවා। <b>භූතා භූතස්ස උපපත්ති හොතී</b>ති භූතස්මා සභාවතො විජ්ජමානකම්මා සත්තස්ස නිබ්බත්ති හොති। <b>ඵස්සා ඵුසන්තී</b>ති විපාකඵස්සා ඵුසන්ති।
sub:7-8:සඤ්චෙතනිකසුත්තද්වයවණ්ණනා
bod:217-218:සත්තමෙ <b>සඤ්චෙතනිකාන</b>න්ති චෙතෙත්වා පකප්පෙත්වා කතානං। <b>උපචිතාන</b>න්ති චිතානං වඩ්ඪිතානං। <b>අප්පටිසංවෙදිත්වා</b>ති තෙසං කම්මානං විපාකං අවෙදියිත්වා। <b>බ්යන්තීභාව</b>න්ති විගතන්තභාවං තෙසං කම්මානං පරිච්ඡෙදපරිවටුමතාකරණං। <b>තඤ්ච ඛො දිට්ඨෙව ධම්මෙ</b>ති තඤ්ච ඛො විපාකං දිට්ඨධම්මවෙදනීයං දිට්ඨෙව ධම්මෙ। <b>උපපජ්ජ</b>න්ති උපපජ්ජවෙදනීයං අනන්තරෙ අත්තභාවෙ। <b>අපරෙ වා පරියායෙ</b>ති අපරපරියායවෙදනීයං පන සංසාරප්පවත්තෙ සති සහස්සිමෙපි අත්තභාවෙති। ඉමිනා ඉදං දස්සෙති “සංසාරප්පවත්තෙ පටිලද්ධවිපාකාරහකම්මෙ න විජ්ජති සො ජගතිප්පදෙසො, යත්ථ ඨිතො මුච්චෙය්ය පාපකම්මා”ති। <b>තිවිධා</b>ති <pb P=5.77/> තිප්පකාරා। <b>කායකම්මන්තසන්දොසබ්යාපත්තී</b>ති කායකම්මන්තසඞ්ඛාතා විපත්ති। ඉමිනා නයෙන සබ්බපදානි වෙදිතබ්බානි। අට්ඨමෙ <b>අපණ්ණකො මණී</b>ති සමන්තතො චතුරස්සො පාසකො।
sub:9:කරජකායසුත්තවණ්ණනා
bod:219:නවමෙ <b>දුක්ඛස්සා</b>ති විපාකදුක්ඛස්ස, වට්ටදුක්ඛස්සෙව වා। ඉමස්මිං සුත්තෙ මණිඔපම්මං නත්ථි। <b>එවං විගතාභිජ්ඣො</b>ති <b>එව</b>න්ති නිපාතමත්තං। යථා වා මෙත්තං <pb M=3.341/> භාවෙන්තා විගතාභිජ්ඣා භවන්ති, එවං විගතාභිජ්ඣො। එවමස්ස විගතාභිජ්ඣතාදීහි නීවරණවික්ඛම්භනං දස්සෙත්වා ඉදානි අකුසලනිස්සරණානි කථෙන්තො <b>මෙත්තාසහගතෙනා</b>තිආදිමාහ। <b>අප්පමාණ</b>න්ති අප්පමාණසත්තාරම්මණතාය චිණ්ණවසිතාය වා අප්පමාණං। <b>පමාණකතං කම්මං</b> නාම කාමාවචරකම්මං। <b>න තං තත්රාවතිට්ඨතී</b>ති තං මහොඝො පරිත්තං උදකං විය අත්තනො ඔකාසං ගහෙත්වා ඨාතුං න සක්කොති, අථ ඛො නං ඔඝෙ පරිත්තං උදකං විය ඉදමෙව අප්පමාණං කම්මං අජ්ඣොත්ථරිත්වා අත්තනො විපාකං නිබ්බත්තෙති। <b>දහරතග්ගෙ</b>ති දහරකාලතො පට්ඨාය।
bod:<b>නායං කායො ආදායගමනියො</b>ති ඉමං කායං ගහෙත්වා පරලොකං ගන්තුං නාම න සක්කාති අත්ථො <pb V=3.339/>। <b>චිත්තන්තරො</b>ති චිත්තකාරණො, අථ වා චිත්තෙනෙව අන්තරිකො। එකස්සෙව හි චුතිචිත්තස්ස අනන්තරා දුතියෙ පටිසන්ධිචිත්තෙ දෙවො නාම හොති, නෙරයිකො නාම <pb P=5.78/> හොති, තිරච්ඡානගතො නාම හොති। පුරිමනයෙපි චිත්තෙන කාරණභූතෙන දෙවො නෙරයිකො වා හොතීති අත්ථො। <b>සබ්බං තං ඉධ වෙදනීය</b>න්ති දිට්ඨධම්මවෙදනීයකොට්ඨාසවනෙතං වුත්තං। <b>න තං අනුගං භවිස්සතී</b>ති මෙත්තාය උපපජ්ජවෙදනීයභාවස්ස උපච්ඡින්නත්තා උපපජ්ජවෙදනීයවසෙන න අනුගතං භවිස්සති। ඉදං සොතාපන්නසකදාගාමිඅරියපුග්ගලානං පච්චවෙක්ඛණං වෙදිතබ්බං। <b>අනාගාමිතායා</b>ති ඣානානාගාමිතාය। <b>ඉධපඤ්ඤස්සා</b>ති ඉමස්මිං සාසනෙ පඤ්ඤා ඉධපඤ්ඤා නාම, සාසනචරිතාය අරියපඤ්ඤාය ඨිතස්ස අරියසාවකස්සාති අත්ථො। <b>උත්තරිවිමුත්ති</b>න්ති අරහත්තං। දසමං උත්තානත්ථමෙවාති।
cen:කරජකායවග්ගො පඨමො।
