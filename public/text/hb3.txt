cha:4:අනමතග්ගසංයුත්තං
tit:1:පඨමවග්ගො
sub:1:තිණකට්ඨසුත්තවණ්ණනා
bod:124:අනමතග්ගසංයුත්තස්ස <pb V=2.139/> <pb P=2.156/> <pb M=2.145/> පඨමෙ <b>අනමතග්ගො</b>ති අනු අමතග්ගො, වස්සසතං වස්සසහස්සං ඤාණෙන අනුගන්ත්වාපි අමතග්ගො අවිදිතග්ගො, නාස්ස සක්කා ඉතො වා එත්තො වා අග්ගං ජානිතුං, අපරිච්ඡින්නපුබ්බාපරකොටිකොති අත්ථො। <b>සංසාරො</b>ති ඛන්ධාදීනං අවිච්ඡින්නප්පවත්තා පටිපාටි। <b>පුබ්බා කොටි න පඤ්ඤායතී</b>ති පුරිමමරියාදා න දිස්සති। යදග්ගෙන චස්ස පුරිමා කොටි න පඤ්ඤායති, පච්ඡිමාපි තදග්ගෙනෙව න පඤ්ඤායති, වෙමජ්ඣෙයෙව පන සත්තා සංසරන්ති। <b>පරියාදානං ගච්ඡෙය්යා</b>ති ඉදං උපමාය ඛුද්දකත්තා වුත්තං। බාහිරසමයස්මිඤ්හි අත්ථො පරිත්තො හොති, උපමා මහතී। “හත්ථී විය අයං ගොණො, ගොණො විය සූකරො, සමුද්දො විය තළාක”න්ති හි වුත්තෙ න තෙසං තාදිසං පමාණං හොති। බුද්ධසමයෙ පන උපමා පරිත්තා, අත්ථො මහා। පාළියඤ්හි එකො ජම්බුදීපො ගහිතො, එවරූපානං පන ජම්බුදීපානං සතෙපි සහස්සෙපි සතසහස්සෙපි තිණාදීනි තෙන උපක්කමෙන පරියාදානං ගච්ඡෙය්යුං, න ත්වෙව පුරිසස්ස මාතු මාතරොති। <b>දුක්ඛං පච්චනුභූත</b>න්ති තුම්හෙහි දුක්ඛං අනුභූතං। <b>තිබ්බ</b>න්ති තස්සෙව වෙවචනං। <b>බ්යසන</b>න්ති ඤාතිබ්යසනාදිඅනෙකවිධං। <b>කටසී</b>ති සුසානං, පථවීයෙව වා। සා හි පුනප්පුනං මරන්තෙහි සරීරනික්ඛෙපෙන වඩ්ඪිතා। <b>අලමෙවා</b>ති යුත්තමෙව। පඨමං।
sub:2:පථවීසුත්තවණ්ණනා
bod:125:දුතියෙ <b>මහාපථවි</b>න්ති චක්කවාළපරියන්තං මහාපථවිං। <b>නික්ඛිපෙය්යා</b>ති තං පථවිං භින්දිත්වා වුත්තප්පමාණං ගුළිකං කරිත්වා එකමන්තං ඨපෙය්ය। දුතියං।
sub:3:අස්සුසුත්තවණ්ණනා
bod:126:තතියෙ <pb V=2.140/> <pb P=2.157/> <pb M=2.146/> <b>කන්දන්තාන</b>න්ති සසද්දං රුදමානානං। <b>පස්සන්න</b>න්ති සන්දිතං පවත්තං। <b>චතූසු මහාසමුද්දෙසූ</b>ති සිනෙරුරස්මීහි පරිච්ඡින්නෙසු චතූසු මහාසමුද්දෙසු। සිනෙරුස්ස හි පාචීනපස්සං රජතමයං, දක්ඛිණපස්සං මණිමයං, පච්ඡිමපස්සං ඵලිකමයං, උත්තරපස්සං සුවණ්ණමයං। පුබ්බදක්ඛිණපස්සෙහි නික්ඛන්තා රජතමණිරස්මියො එකතො හුත්වා මහාසමුද්දපිට්ඨෙන ගන්ත්වා චක්කවාළපබ්බතං ආහච්ච තිට්ඨන්ති, දක්ඛිණපච්ඡිමපස්සෙහි නික්ඛන්තා මණිඵලිකරස්මියො, පච්ඡිමුත්තරපස්සෙහි නික්ඛන්තා ඵලිකසුවණ්ණරස්මියො, උත්තරපාචීනපස්සෙහි නික්ඛන්තා සුවණ්ණරජතරස්මියො එකතො හුත්වා මහාසමුද්දපිට්ඨෙන ගන්ත්වා චක්කවාළපබ්බතං ආහච්ච තිට්ඨන්ති। තාසං රස්මීනං අන්තරෙසු චත්තාරො මහාසමුද්දා හොන්ති। තෙ සන්ධාය වුත්තං “චතූසු මහාසමුද්දෙසූ”ති। <b>ඤාතිබ්යසන</b>න්තිආදීසු <b>බ්යසන</b>න්ති විඅසනං, විනාසොති අත්ථො। ඤාතීනං බ්යසනං <b>ඤාතිබ්යසනං,</b> භොගානං බ්යසනං <b>භොගබ්යසනං</b>। රොගො පන සයමෙව ආරොග්යං වියසති විනාසෙතීති බ්යසනං, රොගොව බ්යසනං <b>රොගබ්යසනං</b>। තතියං।
sub:4:ඛීරසුත්තවණ්ණනා
bod:127:චතුත්ථෙ <b>මාතුථඤ්ඤ</b>න්ති එකනාමිකාය මනුස්සමාතු ඛීරං। ඉමෙසඤ්හි සත්තානං ගණ්ඩුප්පාදකිපිල්ලිකාදීසු වා මච්ඡකච්ඡපාදීසු වා පක්ඛිජාතෙසු වා නිබ්බත්තකාලෙ මාතුඛීරමෙව නත්ථි, අජපසුමහිංසාදීසු නිබ්බත්තකාලෙ ඛීරං අත්ථි, තථා මනුස්සෙසු। තත්ථ අජාදිකාලෙ ච මනුස්සෙසු චාපි “දෙවී සුමනා තිස්සා”ති එවං නානානාමිකානං කුච්ඡියං නිබ්බත්තකාලෙ අග්ගහෙත්වා තිස්සාති එකනාමිකාය එව මාතු කුච්ඡියං නිබ්බත්තකාලෙ පීතං ථඤ්ඤං චතූසු මහාසමුද්දෙසු උදකතො බහුතරන්ති වෙදිතබ්බං। චතුත්ථං।
sub:5:පබ්බතසුත්තවණ්ණනා
bod:128:පඤ්චමෙ <b>සක්කා පන, භන්තෙ</b>ති සො කිර භික්ඛු චින්තෙසි – “සත්ථා අනමතග්ගස්ස සංසාරස්ස දීඝතමත්තා ‘න සුකරං න සුකර’න්ති කථෙතියෙව <pb M=2.147/>, කථං නච්ඡින්දති <pb P=2.158/>, සක්කා නු ඛො උපමං කාරාපෙතු”න්ති। තස්මා එවමාහ। <b>කාසිකෙනා</b>ති තයො කප්පාසංසූ එකතො ගහෙත්වා <pb V=2.141/> කන්තිතසුත්තමයෙන අතිසුඛුමවත්ථෙන। තෙන පන පරිමට්ඨෙ කිත්තකං ඛීයෙය්යාති। සාසපමත්තං। පඤ්චමං।
sub:6:සාසපසුත්තවණ්ණනා
bod:129:ඡට්ඨෙ <b>ආයසං නගර</b>න්ති ආයසෙන පාකාරෙන පරික්ඛිත්තං නගරං, න පන අන්තො ආයසෙහි එකභූමිකාදිපාසාදෙහි ආකිණ්ණන්ති දට්ඨබ්බං। ඡට්ඨං।
sub:7:සාවකසුත්තවණ්ණනා
bod:130:සත්තමෙ <b>අනුස්සරෙය්යු</b>න්ති එකෙන කප්පසතසහස්සෙ අනුස්සරිතෙ අපරො තස්ස ඨිතට්ඨානතො අඤ්ඤං සතසහස්සං, අඤ්ඤොපි අඤ්ඤන්ති එවං චත්තාරොපි චත්තාරිසතසහස්සානි අනුස්සරෙය්යුං। සත්තමං।
sub:8-9:ගඞ්ගාසුත්තාදිවණ්ණනා
bod:131-132:අට්ඨමෙ <b>යා එතස්මිං අන්තරෙ වාලිකා</b>ති යා එතස්මිං ආයාමතො පඤ්චයොජනසතිකෙ අන්තරෙ වාලිකා। නවමෙ වත්තබ්බං නත්ථි। අට්ඨමනවමානි।
sub:10:පුග්ගලසුත්තවණ්ණනා
bod:133:දසමෙ <b>අට්ඨිකඞ්කලො</b>තිආදීනි තීණිපි රාසිවෙවචනානෙව। ඉමෙසං පන සත්තානං සඅට්ඨිකාලතො අනට්ඨිකාලොව බහුතරො। ගණ්ඩුප්පාදකාදිපාණභූතානඤ්හි එතෙසං අට්ඨිමෙව නත්ථි, මච්ඡකච්ඡපාදිභූතානං පන අට්ඨිමෙව බහුතරං, තස්මා අනට්ඨිකාලඤ්ච බහුඅට්ඨිකාලඤ්ච අග්ගහෙත්වා සමට්ඨිකාලොව ගහෙතබ්බො। <b>උත්තරො</b> <pb P=2.159/> <b>ගිජ්ඣකූටස්සා</b>ති ගිජ්ඣකූටස්ස උත්තරපස්සෙ ඨිතො। <b>මගධානං ගිරිබ්බජෙ</b>ති මගධරට්ඨස්ස ගිරිබ්බජෙ, ගිරිපරික්ඛෙපෙ ඨිතොති අත්ථො। සෙසං සබ්බත්ථ උත්තානමෙවාති। දසමං।
cen:පඨමො වග්ගො।
tit:2:දුතියවග්ගො
sub:1:දුග්ගතසුත්තවණ්ණනා
bod:134:දුතියවග්ගස්ස <pb V=2.142/> <pb M=2.148/> පඨමෙ <b>දුග්ගත</b>න්ති දලිද්දං කපණං। <b>දුරූපෙත</b>න්ති දුස්සණ්ඨානෙහි හත්ථපාදෙහි උපෙතං। පඨමං।
sub:2:සුඛිතසුත්තවණ්ණනා
bod:135:දුතියෙ <b>සුඛිත</b>න්ති සුඛසමප්පිතං මහද්ධනං මහාභොගං। <b>සුසජ්ජිත</b>න්ති අලඞ්කතපටියත්තං හත්ථික්ඛන්ධගතං මහාපරිවාරං। දුතියං।
sub:3:තිංසමත්තසුත්තවණ්ණනා
bod:136:තතියෙ <b>පාවෙය්යකා</b>ති පාවෙය්යදෙසවාසිනො। <b>සබ්බෙ ආරඤ්ඤිකා</b>තිආදීසු ධුතඞ්ගසමාදානවසෙන තෙසං ආරඤ්ඤිකාදිභාවො වෙදිතබ්බො। <b>සබ්බෙ සසංයොජනා</b>ති සබ්බෙ සබන්ධනා, කෙචි සොතාපන්නා, කෙචි සකදාගාමිනො, කෙචි අනාගාමිනො। තෙසු හි පුථුජ්ජනො වා ඛීණාසවො වා නත්ථි। <b>ගුන්න</b>න්තිආදීසු සෙතකාළාදිවණ්ණෙසු එකෙකවණ්ණකාලොව ගහෙතබ්බො। <b>පාරිපන්ථකා</b>ති පරිපන්ථෙ තිට්ඨනකා පන්ථඝාතචොරා। <b>පාරදාරිකා</b>ති පරදාරචාරිත්තං ආපජ්ජනකා। තතියං।
sub:4-9:මාතුසුත්තාදිවණ්ණනා
bod:137-142:චතුත්ථාදීසු ලිඞ්ගනියමෙන චෙව චක්කවාළනියමෙන ච අත්ථො වෙදිතබ්බො। පුරිසානඤ්හි මාතුගාමකාලො, මාතුගාමානඤ්ච පුරිසකාලොති එවමෙත්ථ ලිඞ්ගනියමො। ඉමම්හා චක්කවාළා සත්තා පරචක්කවාළං, පරචක්කවාළා ච ඉමං චක්කවාළං සංසරන්ති। තෙසු ඉමස්මිං චක්කවාළෙ මාතුගාමකාලෙ මාතුභූතඤ්ඤෙව දස්සෙන්තො <b>යො නමාතාභූතපුබ්බො</b>ති ආහ। <b>යො නපිතාභූතපුබ්බො</b>තිආදීසුපි එසෙව නයො। චතුත්ථාදීනි।
sub:10:වෙපුල්ලපබ්බතසුත්තවණ්ණනා
bod:143:දසමෙ <pb V=2.143/> <pb P=2.160/> <pb M=2.149/> <b>භූතපුබ්බ</b>න්ති අතීතකාලෙ එකං අපදානං ආහරිත්වා දස්සෙති। <b>සමඤ්ඤා උදපාදී</b>ති පඤ්ඤත්ති අහොසි। <b>චතූහෙන ආරොහන්තී</b>ති ඉදං ථාමමජ්ඣිමෙ සන්ධාය වුත්තං। <b>අග්ග</b>න්ති උත්තමං। <b>භද්දයුග</b>න්ති සුන්දරයුගලං। <b>තීහෙන ආරොහන්තී</b>ති එත්තාවතා කිර ද්වින්නං බුද්ධානං අන්තරෙ යොජනං පථවී උස්සන්නා, සො පබ්බතො තියොජනුබ්බෙධො ජාතො।
bod:<b>අප්පං වා භිය්යො</b>ති වස්සසතතො උත්තරිං අප්පං දස වා වීසං වා වස්සානි। පුන වස්සසතමෙව ජීවනකො නාම නත්ථි, උත්තමකොටියා පන සට්ඨි වා අසීති වා වස්සානි ජීවන්ති। වස්සසතං පන අප්පත්වා පඤ්චවස්සදසවස්සාදිකාලෙ මීයමානාව බහුකා। එත්ථ ච කකුසන්ධො භගවා චත්තාලීසවස්සසහස්සායුකකාලෙ, කොණාගමනො තිංසවස්සසහස්සායුකකාලෙ නිබ්බත්තොති ඉදං අනුපුබ්බෙන පරිහීනසදිසං කතං, න පන එවං පරිහීනං, වඩ්ඪිත්වා වඩ්ඪිත්වා පරිහීනන්ති වෙදිතබ්බං। කථං? කකුසන්ධො තාව භගවා ඉමස්මිංයෙව කප්පෙ චත්තාලීසවස්සසහස්සායුකකාලෙ නිබ්බත්තො ආයුප්පමාණං පඤ්ච කොට්ඨාසෙ කත්වා චත්තාරො ඨත්වා පඤ්චමෙ විජ්ජමානෙයෙව පරිනිබ්බුතො। තං ආයු පරිහායමානං දසවස්සකාලං පත්වා පුන වඩ්ඪමානං අසඞ්ඛෙය්යං හුත්වා තතො පරිහායමානං තිංසවස්සසහස්සායුකකාලෙ ඨිතං, තදා කොණාගමනො නිබ්බත්තො। තස්මිම්පි තථෙව පරිනිබ්බුතෙ තං ආයු දසවස්සකාලං පත්වා පුන වඩ්ඪමානං අසඞ්ඛෙය්යං හුත්වා පරිහායිත්වා වීසවස්සසහස්සකාලෙ ඨිතං, තදා කස්සපො භගවා නිබ්බත්තො। තස්මිම්පි තථෙව පරිනිබ්බුතෙ තං ආයු දසවස්සකාලං පත්වා පුන වඩ්ඪමානං අසඞ්ඛෙය්යං හුත්වා පරිහායිත්වා වස්සසතකාලං පත්තං, අථ අම්හාකං සම්මාසම්බුද්ධො නිබ්බත්තො। එවං අනුපුබ්බෙන පරිහායිත්වා වඩ්ඪිත්වා වඩ්ඪිත්වා පරිහීනන්ති වෙදිතබ්බං। තත්ථ ච යං ආයුපරිමාණෙසු මන්දෙසු බුද්ධා නිබ්බත්තන්ති, තෙසම්පි තදෙව ආයුපරිමාණං හොතීති। දසමං।
cen:දුතියො වග්ගො।
cen:අනමතග්ගසංයුත්තවණ්ණනා නිට්ඨිතා।
