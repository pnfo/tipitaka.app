cha:13:ඣානසංයුත්තං
sub:1:සමාධිමූලකසමාපත්තිසුත්තවණ්ණනා
bod:662:<b>සමාධිකුසලො</b>ති <pb V=2.254/> සමාධිස්මිං කුසලො। තයිදං සමාධිකොසල්ලත්තං සහ ඣානඞ්ගයොගෙන චතුබ්බිධො ඣානසමාධි, තස්මා තං තං විභාගං ජානන්තස්ස සිද්ධං හොතීති ආහ – <b>“පඨමං ඣාන”</b>න්තිආදි। තත්ථ විතක්කවිචාරපීතිසුඛෙකග්ගතාවසෙන පඨමං පඤ්චඞ්ගිකං, පීතිසුඛෙකග්ගතාවසෙන දුතියං තිවඞ්ගිකං, සුඛෙකග්ගතාවසෙන තතියං දුවඞ්ගිකං, උපෙක්ඛෙකග්ගතාවසෙන චතුත්ථං දුවඞ්ගිකමෙවාති එවං තස්මිං තස්මිං ඣානෙ තංතංඅඞ්ගානං වවත්ථානෙ කුසලො। <b>සමාපත්තිකුසලො</b>ති සමාපජ්ජනෙ කුසලො। <b>හාසෙත්වා</b>ති තොසෙත්වා। <b>කල්ලං කත්වා</b>ති සමාධානස්ස පටිපක්ඛධම්මානං දූරීකරණෙන සහකාරීකාරණඤ්ච සමාධානෙන සමාපජ්ජනෙ චිත්තං සමත්ථං කත්වා। <b>සෙසපදානී</b>ති සෙසා තයො කොට්ඨාසා। තතියාදීසු නයෙසු අකුසලොපි ඣානත්ථාය පටිපන්නත්තා “ඣායීතෙවා”ති වුත්තො।
cen:සමාධිමූලකසමාපත්තිසුත්තවණ්ණනා නිට්ඨිතා।
sub:2-55:සමාධිමූලකඨිතිසුත්තාදිවණ්ණනා
bod:663-716:දුතියාදිසුත්තෙසු <pb M=2.279/> <b>ඨිතිකුසලො</b>ති එත්ථ අන්තොගධහෙතුඅත්ථො <b>ඨිති</b>-සද්දො, තස්මිඤ්ච පන කුසලොති අත්ථොති ආහ – <b>“ඣානං ඨපෙතුං අකුසලො”</b>ති। <b>සත්තට්ඨඅච්ඡරාමත්ත</b>න්ති සත්තට්ඨඅච්ඡරාමත්තං ඛණං ඣානං ඨපෙතුං න සක්කොති අධිට්ඨානවසීභාවස්ස අනිප්ඵාදිතත්තා। <b>යථාපරිච්ඡෙදෙන</b> කාලෙන <b>වුට්ඨාතුං න සක්කොති</b> වුට්ඨානවසීභාවස්ස අනිප්ඵාදිතත්තා। කල්ලං ජාතං අස්සාති <b>කල්ලිතං,</b> තස්මිං කල්ලිතෙ කල්ලිතභාවෙන කසිණාරම්මණෙසු “ඉදං නාම අසුකස්සා”ති විසයවසෙන සමාපජ්ජිතුං අසක්කොන්තො <b>න සමාධිස්මිං ආරම්මණකුසලො। න සමාධිස්මිං ගොචරකුසලො</b>ති සමාධිස්මිං නිප්ඵාදිතබ්බෙ තස්ස ගොචරෙ කම්මට්ඨානසඤ්ඤිතෙ පවත්තිට්ඨානෙ <b>භික්ඛාචාරගොචරෙ ච</b> සතිසම්පජඤ්ඤවිරහිතො <b>අකුසලො</b>। කෙචි පන “කම්මට්ඨානගොචරො පඨමජ්ඣානාදිකං, ‘එවං සමාපජ්ජිතබ්බං, එවං බහුලීකාතබ්බ’න්ති අජානන්තො තත්ථ අකුසලො නාමා”ති වදන්ති। <b>කම්මට්ඨානං අභිනීහරිතු</b>න්ති කම්මට්ඨානං විසෙසභාගියතාය <pb V=2.255/> අභිනීහරිතුං <b>අකුසලො। සක්කච්චකාරී</b>ති චිත්තීකාරී। <b>සාතච්චකාරී</b>ති නියතකාරී। <b>සමාධිස්ස උපකාරකධම්මා</b>ති අප්පනාකොසල්ලා। <b>සමාපත්තිආදීහී</b>ති <b>ආදි</b>-සද්දෙන සක්කච්චකාරිපදාදීනංයෙව සඞ්ගහො දට්ඨබ්බො චතුක්කානං වුත්තත්තා। තෙනාහ <b>“යොජෙත්වා චතුක්කා වුත්තා”</b>ති। <b>ලොකියජ්ඣානවසෙනෙව කථිතං</b> “සමාධිකුසලො”තිආදිනා නයෙන දෙසනාය පවත්තත්තා। න හි ලොකුත්තරධම්මෙසු අකොසල්ලං නාම ලබ්භති। යදි අකොසල්ලං, න කුසලසද්දෙන විසෙසිතබ්බතා සියාති।
cen:සමාධිමූලකඨිතිසුත්තාදිවණ්ණනා නිට්ඨිතා।
cen:ඣානසංයුත්තවණ්ණනා නිට්ඨිතා।
cen:නිට්ඨිතා ච සාරත්ථප්පකාසිනියා
cen:සංයුත්තනිකාය-අට්ඨකථාය ඛන්ධවග්ගවණ්ණනා।
