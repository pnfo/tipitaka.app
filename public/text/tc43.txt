cha:චතුචත්තාලීසතිම පරිච්ඡෙද
sub:තිරාජකො
gax:1:අච්චයෙ <pb M=.288/> හත්ථදාඨස්ස, අග්ගබොධිකුමාරකො।
gae:කණිට්ඨො රාජිනො ආසි, සිරිසඞ්ඝාදි බොධිකො॥
gax:2:ධම්මරාජා අයං ආසි, සම්මා දස්සනසඤ්ඤුතො।
gae:තස්මා සො පුඤ්ඤකම්මානි, අප්පමෙය්යානි වත්තයි॥
gax:3:නිකායත්තයවාසීනං, භත්තග්ගමවලොකයි।
gae:මහාපාළිඤ්ච වඩ්ඪෙසි, මාඝාතඤ්චෙව කාරයි॥
gax:4:ඨානන්තරඤ්ච දාපෙසි, යථාරහ මනාලයො।
gae:සිපගොත්තාදියොග්ගෙහි, සංගතෙහි ච සංගහි॥
gax:5:යත්ථ කත්ථචි දිස්වාපි, භික්ඛවො සො මහාමති।
gae:සක්කත්වා සොභණාපෙසි, පරිත්තං සාසනොගධං॥
gax:6:ථෙරං සො උපසඞ්කම්ම, නාගසාලනිවාසිනං।
gae:දාඨාසිවං මහාපඤ්ඤං, සීලවන්තං බහුස්සුතං॥
gax:7:සක්කච්ච නං තතො සුත්වා, සම්මාසම්බුද්ධසාසනං।
gae:ධම්මෙ’තීවපසීදිත්වා, සබ්බසන්තිකරො ඉති॥
gax:8:සුත්වා ථෙරියවාදානං, පුබ්බඤාතීනමත්තනො।
gae:පාපානං දුට්ඨචිත්තානං, අපකාරෙ කතෙ බහූ॥
gax:9:විහාරෙ පරිවෙණෙ ච, ජිණ්ණෙපාකතිකෙ අකා।
gae:භොගගාමෙ ච දාපෙසි, තත්ථ තත්ථ බහූදයෙ॥
gax:10:විච්ඡින්නපච්චයෙ චාකා, තදාත්යං කුරිතෙ විය।
gae:දාසකෙපි ච සඞ්ඝස්ස, යථාඨානෙ ඨපාපයි॥
gax:11:පධානඝර මෙතස්ස, ථෙරස්ස’කාසනාමකං।
gae:පටිග්ගහෙත්වා තං සො’පි, සඞ්ඝස්සා’දා මහාමතී॥
gax:12:භොගගාමෙ ච තස්සා’දා, භරත්තාලං කිහිම්බිලං।
gae:කතකඤ්ච තුලාධාරං, අන්ධකාරකමෙව ච॥
gax:13:අන්ධකාරං <pb M=.289/> අන්තුරෙළිං, බාලවං ද්වාරනායකං।
gae:මහානිකඩ්ඪිකඤ්චෙව, පෙළහාළං තථාපරං॥
gax:14:එතෙ අඤ්ඤෙ ච සො දත්වා, භොගගාමෙ නරිස්සරො।
gae:දාසි ආරාමිකෙ චෙව, අත්තනො කිර ඤාතකෙ॥
gax:15:තථා ද්වින්නං නිකායානං, විහාරෙ මන්දපච්චයෙ।
gae:දිස්වාපි ච සුත්වා වා, භොගගාමෙ බහූ අදා॥
gax:16:බහුනා කින්තුවුත්තෙන, නිකායෙසු’පි තීසු’පි।
gae:අදා ගාමසහස්සං සො, බහුප්පාදං නිරාකුලං॥
gax:17:අනුස්සරන්තො සො තිණ්ණං, රතනානං ගුණෙ වරෙ।
gae:එකාවලිං ගහෙත්වාන, අක්ඛමාල මකා කිර॥
gax:18:එවං සබ්බප්පයොගෙහි, සො’හු ධම්මපරායනො।
gae:සබ්බෙ තමනුසික්ඛන්තා, හෙසු ධම්මකරා නරා॥
gax:19:දමිළො පොත්ථකුට්ඨවො, තස්ස කම්මකරො තදා।
gae:මාටම්බියව්හං කාරෙසි, පධානඝරමබ්භුතං॥
gax:20:බූකකල්ලෙ අම්බවාපිං, තන්තවායිකචාටිකං।
gae:ගාමං නිට්ඨිලවෙට්ඨිඤ්ච, තස්සා’දා සො සදා සකං॥
gax:21:කප්පූරපරිවෙණෙ ච, කුරුන්දපිල්ලකෙ තථා।
gae:මහාරාජඝරෙ චෙව, පාසාදෙ සො’ව කාරයි॥
gax:22:අඤ්ඤත්ථා’දා තයො ගාමෙ, විහාරෙසු මහාධනො।
gae:පොත්ථසාතව්හයො පඤ්ඤො, විහාරෙ ජෙතනාමකෙ॥
gax:23:සෙනාපතිරාජනාමං, පරිවෙණං සමාපයි।
gae:මහාකන්දො ච දමිළො, පරිවෙණං සනාමකං॥
gax:24:චුල්ලපන්ථං තථා එකො, සෙහාලඋපරාජකං।
gae:උපරාජා සකාරෙසි, සඞ්ඝතිස්සො’පි රාජිනො॥
gax:25:අඤ්ඤෙසු බහවො ආසුං, විහාරෙ එවමාදිකෙ।
gae:භස්ස රඤ්ඤො’ නුවත්තන්තා, එවං ධම්මීහි පාණිනො॥
gax:26:පාපං වාපි හි පුඤ්ඤං වා,
gax:පධානොයං කරොති යො।
gax:ලො කො තං තං කරොතෙව,
gae:තං විජනෙය්ය පණ්ඩිතො॥
gax:27:ජෙට්ඨනාමා <pb M=.290/> මහාපුඤ්ඤා, මහෙසී තස්ස රාජිනො।
gae:ජෙට්ඨාරාමඤ්ච කාරෙසි, භික්ඛූනීනමුපස්සයං॥
gax:28:තස්සා’දාසි ච ද්වෙ ගාමෙ, පක්කපාසාණභූමියං।
gae:තම්බුද්ධං භෙලගාමඤ්ච, ආරාමිකසතං තථා॥
gax:29:අකා මලයරාජාපි, ධාතුගෙහං මහාරහං।
gae:මණ්ඩලගිරිවිහාරම්හි, චෙතියස්ස මහාධනො॥
gax:30:ලොහපාසාදකෙ සො’ව, ඡාදෙසි මජ්ඣකූටකං।
gae:බොධිතිස්සවිහාරඤ්ච, බොධිතස්සො මහායසො॥
gax:31:දීපෙ මණ්ඩලිකා සබ්බෙ, තත්ථ තත්ථ යථාබලං।
gae:විහාරෙ පරිවෙණෙ ච, කාරයිංසු අනප්පකෙ॥
gax:32:තස්ස කාලො නරින්දස්ස, පුඤ්ඤකම්මමයො ඉධ।
gae:අතිවිත්ථාරභීතෙන, සබ්බසො න විචාරිතං॥
gax:33:පුබ්බකොපි කථාමග්ගො, ආකුලො විය භාතිමෙ।
gae:යථාපධානං කථිතං, හෙතූනං උපලක්ඛණං॥
gax:34:අථාපරෙන කාලෙන, පුලත්ථිනගරං ගතො।
gae:වාසං තත්ථෙව කප්පෙසි, කරොන්තො පුඤ්ඤසඤ්චයං॥
gax:35:අතෙකිච්ඡියරොගෙන, සම්ඵුට්ඨො කාලමත්තනො।
gae:මරණස්ස විදිත්වාන, තමාහුයමහාජනං॥
gax:36:ඔවදිත්වාන ධම්මෙන, මරණං සො උපාගමි।
gae:මහාජනො මතෙ තස්මිං, බාළ්හසොකො පරොදිය॥
gax:37:කත්වා ආළහණෙ තස්ස, කිච්චං සබ්බමසෙසතො।
gae:තස්සාළාහණභස්මම්පි, කත්වා භෙසජ්ජමත්තනො॥
gax:38:රාජා භණ්ඩඤ්ච තං සබ්බං, සබ්බඤ්ච බලවාහනං।
gae:සම්මා ආදාය ගොපෙත්වා, නගරං සමුපාගමි॥
gax:39:එවං සොළසමෙ වස්සෙ, රාජා ආසි දිවඞ්ගතො।
gae:පොත්ථකුට්ඨොපි දමිළො, රජ්ජං තස්ස විචාරයි॥
gax:40:උපරාජං ගහෙත්වාන, දාඨාසිවං ඛිපාපයි।
gae:චාරකො විහිතුං සම්මා, රක්ඛාවරණ මාදිසි॥
gax:41:විනා රඤ්ඤා න සක්කාති, මෙදිනිං පරිභුඤ්ජිතුං।
gae:ආනෙත්වා දත්තනාමකං, ධනපිට්ඨප්පධානකං॥
gax:42:උප්පන්නං <pb M=.291/> රාජවංසම්හි, රජ්ජෙ තං අභිසිඤ්චිය।
gae:තස්ස නාමං ඨපෙත්වාන, සයං සබ්බං විචාරයි॥
gax:43:දන්තො සො ධනපිට්ඨිම්හි, විහාරං සකනාමකං।
gae:කාරයිත්වාන පුඤ්ඤානි, අඤ්ඤානිපි සමාචිනි॥
gax:44:සමකන්තු සො ඨත්වා’ව, වස්සද්වය මහුමතො।
gae:පොත්ථකුට්ඨො මතෙතස්මිං, පුන අඤ්ඤම්පි මාණවං॥
gax:45:හත්ථදාඨං සමාහූය, උණ්හා නගරසම්භවං।
gae:තම්පි රජ්ජෙ භිසිඤ්චිත්වා, යථා පුබ්බං සයංවසී॥
gax:46:කාළදීඝාවිකං කත්වා, පධානඝරකං තථා।
gae:පුඤ්ඤමඤ්ඤං ඡමාසෙහි, සො’පි මච්චුවසං ගතො॥
gax:47:එවං විදිත්වා බහුපද්දවානි।
gax:ධනානි ධඤ්ඤානි ච වාහනානි।
gax:විහාය රජ්ජෙසු රතිංසප්පඤ්ඤා।
gae:මනුඤ්ඤපුඤ්ඤාභිරතා භවෙය්යුං॥
cen:සුජනප්පසාදසංවෙගත්ථාය කතෙ මහාවංසෙ
cen:තිරාජකො නාම
cen:චතුචත්තාලීසතිමො පරිච්ඡෙදො।
