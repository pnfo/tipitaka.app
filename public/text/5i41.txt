cha:සමුට්ඨානසීසවණ්ණනා
bod:257:පාළියං <b>නිබ්බානඤ්චෙව පඤ්ඤත්තී</b>ති එත්ථ යස්මා සඞ්ඛතධම්මෙ උපාදාය පඤ්ඤත්තා සම්මුතිසච්චභූතා පුග්ගලාදිපඤ්ඤත්ති පරමත්ථතො අවිජ්ජමානත්තා උප්පත්තිවිනාසයුත්තවත්ථුධම්මනියතෙන අනිච්චදුක්ඛලක්ඛණද්වයෙන යුත්තාති වත්තුං අයුත්තා, කාරකවෙදකාදිරූපෙන පන පරිකප්පිතෙන අත්තසභාවෙන විරහිතත්තා “අනත්තා”ති වත්තුං යුත්තා। තස්මා අයං පඤ්ඤත්තිපි අසඞ්ඛතත්තසාමඤ්ඤතො <pb V=2.259/> වත්ථුභූතෙන නිබ්බානෙන සහ <b>“අනත්තා ඉති නිච්ඡයා”</b>ති වුත්තා। අවිජ්ජමානාපි හි සම්මුති කෙනචි පච්චයෙන අකතත්තා අසඞ්ඛතා එවාති।
bod:කරුණාසීතලත්තං, පඤ්ඤාපභාසිතත්තඤ්ච භගවතො දස්සෙතුං <b>“බුද්ධචන්දෙ, බුද්ධාදිච්චෙ”</b>ති එතං උභයං වුත්තං। හායති එතෙනාති හානි, දුක්ඛස්ස හානි <b>දුක්ඛහානි,</b> සබ්බදුක්ඛාපනූදනකාරණන්ති අත්ථො। <b>පිටකෙ තීණි දෙසයී</b>ති යස්මා අඤ්ඤෙපි මහාවීරා සම්මාසම්බුද්ධා සද්ධම්මං දෙසයන්ති, තස්මා <pb M=2.273/> අඞ්ගීරසො පිටකානි තීණි දෙසයීති යොජනා। <b>මහාගුණ</b>න්ති මහානිසංසං। <b>එවං නීයති සද්ධම්මො</b>ති යදි විනයපරියත්ති අපරිහීනා තිට්ඨති, එවං සති පටිපත්තිපටිවෙධසද්ධම්මොපි නීයති පවත්තීයති, න පරිහායතීති අත්ථො।
bod:විනයපරියත්ති පන කථං තිට්ඨතීති ආහ <b>“උභතො චා”</b>තිආදි। පරිවාරෙන ගන්ථිතා තිට්ඨතීති යොජෙතබ්බං। <b>තස්සෙව පරිවාරස්සා</b>ති තස්මිං එව පරිවාරෙ। <b>සමුට්ඨානං නියතො කත</b>න්ති එකච්චං සමුට්ඨානෙන නියතං කතං। තස්මිං පරිවාරෙ කිඤ්චි සික්ඛාපදං නියතසමුට්ඨානං අඤ්ඤෙහි අසාධාරණං, තං පකාසිතන්ති අත්ථො।
bod:<b>සම්භෙදං නිදානඤ්චඤ්ඤ</b>න්ති සම්භෙදො සික්ඛාපදානං අඤ්ඤමඤ්ඤසමුට්ඨානෙන සංකිණ්ණතා, නිදානඤ්ච පඤ්ඤත්තිට්ඨානං, අඤ්ඤං පුග්ගලාදිවත්ථාදි ච। <b>සුත්තෙ දිස්සන්ති උපරී</b>ති හෙට්ඨා වුත්තෙ, උපරි වක්ඛමානෙ ච පරිවාරසුත්තෙ එව දිස්සන්ති। යස්මා ච එවං, තස්මා සකලසාසනාධාරස්ස විනයස්ස ඨිතිහෙතුභූතං පරිවාරං සික්ඛෙති, එවමෙත්ථ යොජනා දට්ඨබ්බා।
bod:<b>සම්භින්නසමුට්ඨානානී</b>ති අඤ්ඤෙහි සාධාරණසමුට්ඨානානි। <b>ආදිම්හි තාව පුරිමනයෙ</b>ති සබ්බපඨමෙ පඤ්ඤත්තිවාරෙ ආගතනයං සන්ධාය වදති, තත්ථ පන පඤ්ඤත්තිවාරෙ “පඨමං පාරාජිකං කත්ථ පඤ්ඤත්තන්ති, වෙසාලියං පඤ්ඤත්ත”න්තිආදිනා (පරි॰ 1) නිදානම්පි දිස්සති එව। <b>පරතො</b>ති ආගතභාවං පන සන්ධාය පරතො ආගතෙ සුත්තෙ දිස්සතීති වෙදිතබ්බන්ති වුත්තං। <b>තස්සා</b>ති උභතොවිභඞ්ගපරියාපන්නස්ස සික්ඛාපදස්ස।
bod:258:<b>අනියතා පඨමිකා</b>ති ආපත්තිං අපෙක්ඛිත්වාව ඉත්ථිලිඞ්ගං කතං, පඨමානියතං සික්ඛාපදන්ති අත්ථො। පාළියං <b>නානුබන්ධෙ පවත්තිනි</b>න්ති වුට්ඨාපිතං පවත්තිනිං අනනුබන්ධනසික්ඛාපදං।
bod:260:<b>එළකලොමසික්ඛාපදවත්ථුස්මිං</b> <pb V=2.260/> “භික්ඛුනියො එළකලොමානි ධොවන්තියො රජන්තියො විජටෙන්තියො රිඤ්චන්ති උද්දෙසං පරිපුච්ඡ”න්ති (පාරා॰ 576) ආගතත්තා ඉමං රිඤ්චන්ති-පදං ගහෙත්වා සික්ඛාපදං උපලක්ඛිතන්ති දස්සෙන්තො <b>“විභඞ්ගෙ ‘රිඤ්චන්ති උද්දෙස’න්ති ආගතං එළකලොමධොවාපනසික්ඛාපද”</b>න්ති ආහ।
bod:<b>වස්සිකසාටිකසික්ඛාපද</b>න්ති <pb M=2.274/> අසමයෙ වස්සිකසාටිකපරියෙසනසික්ඛාපදං (පාරා॰ 626 ආදයො)। <b>රතනසික්ඛාපද</b>න්ති රතනං වා රතනසම්මතං වා පටිසාමනසික්ඛාපදං (පාචි॰ 502 ආදයො)।
bod:265:පාළියං <b>බුද්ධඤාණෙනා</b>ති පටිවිද්ධසබ්බඤ්ඤුතඤ්ඤාණෙන।
bod:267:<b>“න දෙසෙන්ති තථාගතා”</b>ති එතෙන ඡත්තපාණිස්ස ධම්මදෙසනාපටික්ඛෙපං දස්සෙති।
bod:269:<b>අකත</b>න්ති අඤ්ඤෙහි අමිස්සීකතං, නියතසමුට්ඨානන්ති අත්ථො। <b>අකත</b>න්ති වා පුබ්බෙ අනාගතං, අභිනවන්ති අත්ථො।
bod:270:<b>සමුට්ඨානඤ්හි සඞ්ඛෙප</b>න්ති එත්ථ සඞ්ඛිපන්ති සඞ්ගය්හන්ති සදිසසමුට්ඨානානි එත්ථාති සඞ්ඛෙපො, සමුට්ඨානසීසං। නෙති විනෙති කායවචීදුච්චරිතන්ති නෙත්ති, විනයපාළි, සා එව ධම්මොති නෙත්තිධම්මොති ආහ <b>“විනයපාළිධම්මස්සා”</b>ති।
cen:සමුට්ඨානසීසවණ්ණනා නිට්ඨිතා।
