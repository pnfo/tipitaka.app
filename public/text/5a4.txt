cha:3:අනියතකණ්ඩං
sub:1:පඨමඅනියතසික්ඛාපදවණ්ණනා
bod:443:පුත්තසද්දෙන <pb V=2.335/> <pb M=2.379/> සාමඤ්ඤනිද්දෙසතො එකසෙසනයෙන වා පුත්තීපි ගහිතාති ආහ <b>“බහූ ධීතරො චා”</b>ති। <b>දානප්පදානෙසූ</b>ති ඛුද්දකෙසු චෙව මහන්තෙසු ච දානෙසු। ඡණං නාම අත්තනො ගෙහෙ කත්තබ්බමඞ්ගලන්ති ආහ <b>“ආවාහවිවාහමඞ්ගලාදීසූ”</b>ති। එත්ථ <b>ආදි</b>-සද්දෙන ඵග්ගුණමාසාදීසු උත්තරඵග්ගුණාදිඅභිලක්ඛිතදිවසෙසු සපරිජනානං මනුස්සානං මඞ්ගලකරණම්පි සඞ්ගණ්හාති। <b>අන්තරුස්සවෙසූ</b>ති මහුස්සවස්ස අන්තරන්තරා පවත්තිතඋස්සවෙසු। <b>ආසාළ්හීපවාරණනක්ඛත්තාදීසූ</b>ති එත්ථ නක්ඛත්තසද්දො පච්චෙකං යොජෙතබ්බො। තත්ථ <b>ආසාළ්හීනක්ඛත්ත</b>න්ති වස්සූපගමනපූජාදිවසං සන්ධාය වුත්තං, <b>පවාරණනක්ඛත්ත</b>න්ති පවාරණපූජාදිවසං සන්ධාය। <b>ආදි</b>-සද්දෙන යස්මිං නක්ඛත්තෙ ගාමනිගමවාසිනො තයො සත්ත වා දිවසෙ නක්ඛත්තඝොසනං කත්වා යථාවිභවං අලඞ්කතපටියත්තා භොගෙ පරිභුඤ්ජන්තා නක්ඛත්තකීළං කීළන්ති, තම්පි සඞ්ගණ්හාති। <b>ඉමෙපි දාරකා</b>ති අත්තනො දාරකෙ සන්ධාය වදන්ති। <b>තදනන්තර</b>න්ති භික්ඛූනං භොජනානන්තරං।
bod:444-445:<b>තං කම්ම</b>න්ති තං අජ්ඣාචාරකම්මං। <b>භික්ඛු නිසින්නෙ</b>ති එත්ථ <b>භික්ඛූ</b>ති භුම්මත්ථෙ පච්චත්තවචනං, භුම්මවචනස්ස වා ලොපං කත්වා නිද්දෙසොති ආහ <b>“භික්ඛුම්හි නිසින්නෙ”</b>ති। පාළියං “සොතස්ස රහො”ති ඉදං අත්ථුද්ධාරවසෙන වුත්තං, “පටිච්ඡන්නෙ ආසනෙ”ති පන වචනතො “සක්කා හොති මෙථුනං ධම්මං පටිසෙවිතු”න්ති ච වුත්තත්තා චක්ඛුස්ස රහො ඉධාධිප්පෙතොති දස්සෙතුං <b>“කිඤ්චාපී”</b>තිආදි වුත්තං। <b>පරිච්ඡෙදො වෙදිතබ්බො</b>ති රහො නිසජ්ජාපත්තියා පරිච්ඡෙදො වවත්ථානං වෙදිතබ්බං। ඉදානි චක්ඛුස්ස රහෙනෙව ආපත්තිං පරිච්ඡින්දිත්වා දස්සෙන්තො <b>“සචෙපි හී”</b>තිආදිමාහ। <b>පිහිතකවාටස්සා</b>ති ඉමිනා පටිච්ඡන්නභාවතො චක්ඛුස්ස රහොසබ්භාවං දස්සෙති। <b>අපිහිතකවාටස්සා</b>ති ඉමිනා අප්පටිච්ඡන්නභාවං දස්සෙති। අප්පටිච්ඡන්නෙ ච දුතියසික්ඛාපදෙ ආගතනයෙන සොතස්ස රහවසෙනපි පරිච්ඡෙදො වෙදිතබ්බොති ආහ <b>“අන්තොද්වාදසහත්ථෙපි ඔකාසෙ”</b>ති <pb V=2.336/>। “අන්තොද්වාදසහත්ථෙ”ති හි ඉදං සොතස්ස රහාභාවං සන්ධාය වුත්තං। යදි හි චක්ඛුස්සෙව රහාභාවං සන්ධාය වදෙය්ය <pb M=2.380/>, “අන්තොද්වාදසහත්ථෙ”ති න වදෙය්ය අප්පටිච්ඡන්නෙ තතො දූරතරෙ නිසින්නෙපි චක්ඛුස්ස රහාසම්භවතො। යස්මා නිසීදිත්වා නිද්දායන්තො කපිමිද්ධපරෙතො කඤ්චි කාලං චක්ඛූනි උම්මීලෙති, කඤ්චි කාලං නිමීලෙති, න ච මහානිද්දං ඔක්කමති, තස්මා “නිද්දායන්තොපි අනාපත්තිං කරොතී”ති වුත්තං। නිපජ්ජිත්වා නිද්දායන්තො පන තාදිසො න හොතීති ආහ <b>“නිපජ්ජිත්වා නිද්දායන්තො න කරොතී”</b>ති, අනාපත්තිං න කරොතීති අත්ථො।
bod:<b>පටිලද්ධසොතාපත්තිඵලා</b>ති අන්තිමපරිච්ඡෙදතො අරියසාවිකං දස්සෙති। <b>පටිවිද්ධචතුසච්චා</b>ති සොතාපත්තිමග්ගෙන පටිවිද්ධචතුසච්චා। <b>තිණ්ණං ධම්මානං අඤ්ඤතරෙන කාරෙතබ්බො</b>ති නිසජ්ජං පටිජානමානස්ස තිණ්ණං ධම්මානං අඤ්ඤතරසමායොගො හොතියෙවාති වුත්තං। පාරාජිකෙන පන සඞ්ඝාදිසෙසෙන ච පාචිත්තියෙන ච තෙනාකාරෙන නිසජ්ජං පටිජානමානොව කාරෙතබ්බො। <b>න අප්පටිජානමානො</b>ති අලජ්ජීපි අප්පටිජානමානො ආපත්තියා න කාරෙතබ්බොති අවිසෙසෙන වුත්තං। සො හි යාව න පටිජානාති, තාව නෙව සුද්ධො, න අසුද්ධොති වා වත්තබ්බො, වත්තානුසන්ධිනා පන කාරෙතබ්බො। වුත්තඤ්හෙතං –
gax:“පටිඤ්ඤා ලජ්ජීසු කතා, අලජ්ජීසු එවං න විජ්ජති।
gae:බහුම්පි අලජ්ජී භාසෙය්ය, වත්තානුසන්ධිතෙන කාරයෙ”ති॥ (පරි॰ 359)।
bod:<b>යෙන වා සා සද්ධෙය්යවචසා උපාසිකා වදෙය්ය, තෙන සො භික්ඛු කාරෙතබ්බො</b>ති එත්ථ “පටිජානමානො”ති අවුත්තෙපි අධිකාරත්තා <b>“පටිජානමානොව තෙන සො භික්ඛු කාරෙතබ්බො”</b>ති වුත්තං। තථාරූපාය උපාසිකාය වචනෙන අඤ්ඤථත්තාභාවතො <b>දිට්ඨං නාම තථාපි හොති, අඤ්ඤථාපි හොතී</b>ති දස්සනෙන අඤ්ඤථත්තසම්භවං දස්සෙති। <b>එවං මහිද්ධිකා නාම…පෙ॰… වදාපෙථා</b>ති ඉදං “එවං මහිද්ධිකාපි තුම්හෙ එවරූපෙ ආසඞ්කනීයෙ ඨානෙ කස්මා අනුපපරික්ඛිත්වා නිසින්නත්ථ, තුම්හාදිසෙහි නාම අන්තරඝරෙ නිසීදන්තෙහි උපපරික්ඛිත්වා පතිරූපෙ ඨානෙ නිසීදිතබ්බ”න්ති ථෙරං ඔවදන්තො ආහ, න පන අසද්දහන්තො। ථෙරො අත්තනො අනුපපරික්ඛිත්වා අනිසින්නභාවං දස්සෙන්තො <b>“අන්තරඝරස්සෙවෙසො ආවුසො දොසො”</b>ති ආහ। <b>එවමකාසි</b>න්ති අත්තනො නිගූහිතබ්බම්පි ගුණං පකාසෙන්තො එවං <pb M=2.381/> විය ඉද්ධිපාටිහාරියං අකාසිං। <b>රක්ඛෙය්යාසි ම</b>න්ති “මා මං අඤ්ඤෙපි එවං ජානන්තූ”ති අත්තනො ගුණං අජානාපෙතුකාමො වදති।
bod:446-451:<b>මාතුගාමස්ස මෙථුනං ධම්මං පටිසෙවන්තො</b>ති එත්ථ “මග්ගෙ”ති පාඨසෙසො දට්ඨබ්බොති <pb V=2.337/> ආහ <b>“මාතුගාමස්ස මග්ගෙ”</b>ති। රහො නිසජ්ජස්සාදස්ස අසතිපි මෙථුනරාගභාවෙ තප්පටිබද්ධකිලෙසත්තා වුත්තං <b>“මෙථුනධම්මසන්නිස්සිතකිලෙසො වුච්චතී”</b>ති, තෙනෙව <b>සන්නිස්සිත</b>ග්ගහණං කතං। තං සන්ධාය අගතෙපි අසුද්ධචිත්තෙන ගතත්තා <b>“අස්සාදෙ උප්පන්නෙ පාචිත්තිය”</b>න්ති වුත්තං। <b>රහස්සාදො උප්පජ්ජති අනාපත්තී</b>ති සුද්ධචිත්තෙන ගන්ත්වා නිසින්නත්තා චිත්තුප්පාදමත්තෙනෙත්ථ ආපත්ති න හොතීති වුත්තං। <b>අයං ධම්මො අනියතො</b>ති එත්ථ තිණ්ණං ආපත්තීනං යං ආපත්තිං වා වත්ථුං වා පටිජානාති, තස්ස වසෙන කාරෙතබ්බතාය අනියතොති අයමත්ථො පාකටොයෙවාති න වුත්තො। යං ආපත්තිං පටිජානාති, තස්සා වසෙනෙත්ථ අඞ්ගභෙදො වෙදිතබ්බො।
cen:පඨමඅනියතසික්ඛාපදවණ්ණනා නිට්ඨිතා।
sub:2:දුතියඅනියතසික්ඛාපදවණ්ණනා
bod:452:“එකො”ති වුත්තත්තා “නිසජ්ජං කප්පෙතුං පටික්ඛිත්ත”න්ති ඉමිනා සම්බන්ධො න ඝටතීති ආහ <b>“යං එකො…පෙ॰… සම්බන්ධො වෙදිතබ්බො”</b>ති। <b>එතං පච්චත්තවචන</b>න්ති “එකො”ති ඉදං පච්චත්තවචනං।
bod:453:<b>බහි පරික්ඛිත්ත</b>න්ති බහි පාකාරාදිනා පරික්ඛිත්තං। <b>පරිවෙණඞ්ගණ</b>න්ති පරිවෙණමාළකං සන්ධාය වුත්තං। <b>ඉත්ථීපි පුරිසොපී</b>ති එත්ථ පඨමෙ කස්මා ඉත්ථිසතම්පි අනාපත්තිං න කරොති, ඉධ එකාපි කස්මා අනාපත්තිං කරොතීති? වුච්චතෙ – පඨමසික්ඛාපදං “සක්කා හොති මෙථුනං ධම්මං පටිසෙවිතු”න්ති වුත්තත්තා මෙථුනධම්මවසෙන ආගතං, න ච මෙථුනස්ස මාතුගාමො දුතියො හොති। ඉත්ථියො හි අඤ්ඤමඤ්ඤිස්සා වජ්ජං පටිච්ඡාදෙන්ති, තෙනෙව වෙසාලියං මහාවනෙ ද්වාරං විවරිත්වා නිපන්නෙ භික්ඛුම්හි සම්බහුලා ඉත්ථියො යාවදත්ථං කත්වා පක්කමිංසු, තස්මා තත්ථ “ඉත්ථිසතම්පි අනාපත්තිං න කරොතී”ති වුත්තං। ඉදං පන සික්ඛාපදං දුට්ඨුල්ලවාචාවසෙන ආගතං “අලඤ්ච ඛො හොති මාතුගාමං දුට්ඨුල්ලාහි වාචාහි ඔභාසිතු”න්ති <pb M=2.382/> වුත්තත්තා। දුට්ඨුල්ලවාචඤ්ච සුත්වා මාතුගාමොපි න පටිච්ඡාදෙති। තෙනෙව <b>දුට්ඨුල්ලවාචාසික්ඛාපදෙ</b> යා තා ඉත්ථියො හිරිමනා, තා නික්ඛමිත්වා භික්ඛූ උජ්ඣාපෙසුං, තස්මා ඉධ “ඉත්ථීපි අනාපත්තිං කරොතී”ති වුත්තං। ඉධ අප්පටිච්ඡන්නත්තා ඉත්ථීපි අනාපත්තිං කරොති, තත්ථ පටිච්ඡන්නත්තා ඉත්ථිසතම්පි අනාපත්තිං න කරොතීති ච වදන්ති।
bod:කායසංසග්ගවසෙන <b>අනන්ධො</b> වුත්තො, දුට්ඨුල්ලවාචාවසෙන <b>අබධිරො</b>। <b>අන්තොද්වාදසහත්ථෙ ඔකාසෙ</b>ති සොතස්ස රහාභාවො වුත්තො, එතෙන “සොතස්ස රහො ද්වාදසහත්ථෙන පරිච්ඡින්දිතබ්බො”ති දස්සෙති <pb V=2.338/>। තස්මා ද්වාදසහත්ථතො බහි නිසින්නො අනාපත්තිං න කරොති සතිපි චක්ඛුස්ස රහාභාවෙ සොතස්ස රහසබ්භාවතො। ඉමස්මිඤ්හි සික්ඛාපදෙ අප්පටිච්ඡන්නත්තා සොතස්ස රහොයෙව අධිප්පෙතො। පාළියං පන “චක්ඛුස්ස රහො”ති අත්ථුද්ධාරවසෙන වුත්තං। <b>කෙනචි</b> පන “ද්වෙපි රහා ඉධ අධිප්පෙතා”ති වුත්තං, තං න ගහෙතබ්බං। න හි අප්පටිච්ඡන්නෙ ඔකාසෙ චක්ඛුස්ස රහො සම්භවති ද්වාදසහත්ථතො බහි දස්සනවිසයෙ දූරතරෙ නිසින්නස්සපි දට්ඨුං සක්කුණෙය්යභාවතො। <b>නිද්දායන්තොපී</b>ති ඉමිනා “නිපජ්ජිත්වා නිද්දායන්තොපි ගහිතොයෙවා”ති තීසුපි <b>ගණ්ඨිපදෙසු</b> වුත්තං। “නිපජ්ජිත්වා නිද්දායන්තෙපි සතිපි චක්ඛුස්ස රහෙ අබධිරත්තා සොතස්ස රහො නත්ථී”ති <b>ගණ්ඨිපදකාරානං</b> අධිප්පායො। යථා පන නිපජ්ජිත්වා නිද්දායන්තො අන්ධො විය කිඤ්චි න පස්සතීති චක්ඛුස්ස රහො සම්භවති, තථා බධිරො විය කිඤ්චි සද්දං න සුණාතීති සොතස්ස රහොපි සම්භවතීති සක්කා වත්තුං। අට්ඨකථායඤ්ච <b>ඨිතො වා නිසින්නො වාති එත්තකමෙව වුත්තං, පඨමසික්ඛාපදෙ</b> විය “නිපජ්ජිත්වා නිද්දායන්තොපි අනාපත්තිං න කරොතී”ති ඉදං පන න වුත්තං, තස්මා වීමංසිත්වා යථා න විරුජ්ඣති, තථා ගහෙතබ්බං।
bod:සොතස්ස රහස්සෙව ඉධාධිප්පෙතත්තා <b>“බධිරො පන චක්ඛුමාපී”</b>ති වුත්තං। අන්ධස්ස අප්පටිච්ඡන්නම්පි පටිච්ඡන්නපක්ඛං භජතීති පඨමසික්ඛාපදස්ස විසයත්තා වුත්තං <b>“අන්ධො වා අබධිරොපි න කරොතී”</b>ති। යථෙව හි තත්ථ අපිහිතකවාටස්ස ගබ්භස්ස අන්තො සමීපෙපි ඨිතො අන්ධො අනාපත්තිං න කරොති, එවමයම්පීති දට්ඨබ්බං। <b>උභයත්ථාපී</b>ති ද්වීසුපි අනියතෙසු। යස්මා ද්වීහි සික්ඛාපදෙහි උදායිත්ථෙරං ආරබ්භ විසුං පඤ්ඤත්තා කාචි ආපත්ති නාම නත්ථි, තස්මා තස්ස තස්ස සික්ඛාපදස්ස ආදිකම්මිකෙ සන්ධාය ආදිකම්මිකානං අනාපත්ති වුත්තා। උපනන්දත්ථෙරාදයො හි රහො නිසජ්ජාදීනං <pb M=2.383/> ආදිකම්මිකා। භගවතා පන පඨමං පඤ්ඤත්තසික්ඛාපදානියෙව ගහෙත්වා උපනන්දවත්ථුස්මිං අනියතක්කමො දස්සිතො। යදි ඉමෙහි සික්ඛාපදෙහි විසුං පඤ්ඤත්තා ආපත්ති නාම නත්ථි, අථ කස්මා භගවතා අනියතද්වයං පඤ්ඤත්තන්ති? එවරූපායපි උපාසිකාය වුච්චමානො පටිජානමානොයෙව ආපත්තියා කාරෙතබ්බො, න අප්පටිජානමානොති දස්සෙන්තෙන භගවතා යාය කායචි ආපත්තියා යෙන කෙනචි චොදිතෙ පටිඤ්ඤාතකරණංයෙව දළ්හං කත්වා විනයවිනිච්ඡයලක්ඛණං ඨපිතං। අථ භික්ඛුනීනං අනියතං කස්මා න වුත්තන්ති? ඉදමෙව ලක්ඛණං සබ්බත්ථ අනුගතන්ති න වුත්තං।
cen:දුතියඅනියතසික්ඛාපදවණ්ණනා නිට්ඨිතා।
cen:ඉති සමන්තපාසාදිකාය විනයට්ඨකථාය සාරත්ථදීපනියං
cen:අනියතවණ්ණනා නිට්ඨිතා।
