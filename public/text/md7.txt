cha:8:ගාමණිසංයුත්තං
sub:1:චණ්ඩසුත්තවණ්ණනා
bod:353:“යෙන <pb M=2.379/> <pb V=2.91/> මිධෙකච්චො චණ්ඩො චණ්ඩොත්වෙව සඞ්ඛං ගච්ඡතී”ති එවං පඤ්හපුච්ඡනෙන ධම්මසඞ්ගාහකත්ථෙරෙහි <b>චණ්ඩොති ගහිතනාමො। පාකටං කරොතීති දස්සෙති</b> අත්තනො චණ්ඩභාවං।
cen:චණ්ඩසුත්තවණ්ණනා නිට්ඨිතා।
sub:2:තාලපුටසුත්තවණ්ණනා
bod:354:වාලොති වුච්චති තාලො, තස්ස තාලපුටං නාම। යථා ආමලකීඵලසමානකං, සො පන තාලසදිසමුඛවණ්ණත්තා <b>තාලපුටොති එවංනාමකො</b>। තෙනාහ <b>“තස්ස කිරා”</b>තිආදි। <b>අභිනීහාරසම්පන්නො</b> අනෙකෙසු කප්පෙසු සම්භතසාවකබොධිසම්භාරො। තථා හෙස අසීතියා මහාසාවකෙසු අබ්භන්තරො ජාතො। <b>සහස්සං දෙන්ති</b> නච්චං පස්සිතුකාමා। <b>සමජ්ජවෙස</b>න්ති නෙපච්චවෙසං। <b>කීළං කත්වා</b>ති නච්චකීළිතං කීළිත්වා, නච්චිත්වාති අත්ථො।
bod:පුබ්බෙ තථාපවත්තවුත්තන්තදස්සනෙ <b>සච්චෙන,</b> තබ්බිපරියායෙ <b>අලිකෙන। රාගපච්චයා</b>ති රාගුප්පත්තියා කාරණභූතා। <b>මුඛතො…පෙ॰… දස්සනාදයො</b>ති <b>ආදි</b>-සද්දෙන මුඛතො අග්ගිජාලනික්ඛමදස්සනාදිකෙ සඞ්ගණ්හාති। <b>අඤ්ඤෙ ච…පෙ॰… අභිනයා</b>ති කාමස්සාදසංයුත්තානං සිඞ්ගාරහස්සඅබ්භුතරසානඤ්චෙව “අඤ්ඤෙ චා”ති වුත්තසන්තබීභච්ඡරසානඤ්ච දස්සනකා අභිනයා। <b>දොසපච්චයා</b>ති දොසුප්පත්තියා කාරණභූතා। <b>හත්ථපාදච්ඡෙදාදී</b>ති <b>ආදි</b>-සද්දෙන සඞ්ගහිතානං රුද්දවීරභයානකරසානං දස්සනකා අභිනයා। <b>මොහපච්චයා</b>ති මොහුප්පත්තියා කාරණභූතා। <b>එවමාදයො</b>ති <b>ආදි</b>-සද්දෙන සඞ්ගහිතානං කරුණාසන්තභයානකරසානං දස්සනකා අභිනයා। තෙ හි රසෙ සන්ධාය පාළියං “යෙ ධම්මා රජනීයා, යෙ ධම්මා දොසනීයා, යෙ ධම්මා මොහනීයා”ති ච වුත්තං।
bod:<b>නටවෙසං</b> <pb M=2.380/> <b>ගහෙත්වාව පච්චන්ති</b> කම්මසරික්ඛවිපාකවසෙන। <b>තං සන්ධායා</b>ති තං යථාවුත්තං නිරයෙ පච්චනං සන්ධාය। <b>එතං</b> “පහාසො නාම නිරයො, තත්ථ උපපජ්ජතී”ති <b>වුත්තං</b>। යථා ලොකෙ අත්ථවිසෙසවසෙන සකම්මකානිපි පදානි අකම්මකානි භවන්ති “විමුච්චති පුරිසො”ති, එවං ඉධ අත්ථවිසෙසවසෙන අකම්මකං සකම්මකං කත්වා වුත්තං – <b>“නාහං, භන්තෙ, එතං රොදාමී”</b>ති। කො <pb V=2.92/> පන සො අත්ථවිසෙසො? අසහනං අක්ඛමනං, තස්මා <b>න රොදාමි</b> න සහාමි, න අක්ඛමාමීති අත්ථො। රොදනකාරණඤ්හි අසහන්තො තෙන අභිභූතො රොදති। තමෙවස්ස සකම්මකභාවස්ස කාරණභූතං අත්ථවිසෙසං <b>“න අස්සුවිමොචනමත්තෙනා”</b>ති වුත්තං। <b>මතං වා, අම්ම, රොදන්තී</b>ති එත්ථාපි මතං රොදන්ති, තස්ස මරණං න සහන්ති, නක්ඛමන්තීති පාකටොයමත්ථොති।
cen:තාලපුටසුත්තවණ්ණනා නිට්ඨිතා।
sub:3-5:යොධාජීවසුත්තාදිවණ්ණනා
bod:355-357:යුජ්ඣනං යොධො, සො ආජීවො එතස්සාති <b>යොධාජීවො</b>। තෙනාහ – <b>“යුද්ධෙන ජීවිකං කප්පනකො”</b>ති, <b>උස්සාහං වායාමං කරොතී</b>ති යුජ්ඣනවසෙන උස්සාහං වායාමං කරොති। <b>පරියාපාදෙන්තී</b>ති මරණපරියන්තිකං ආපදං පාපෙන්ති। තෙනාහ <b>“මරණං පටිපජ්ජාපෙන්තී”</b>ති। <b>දුට්ඨු ඨපිත</b>න්ති දුට්ඨාකාරෙන අත්තනො පරෙසඤ්ච අත්ථාවහභාවං න ගතං පටිපන්නං। පරෙහි සඞ්ගාමෙ ජිතා හතා එත්ථ ජායන්තීති <b>පරජිතො නාම නිරයො</b>। අසිධනුගදායසඞ්කුචක්කානි <b>පඤ්චාවුධානි। තං සන්ධායා</b>ති තං යොධාජීවං පුග්ගලං සන්ධාය। <b>එතං</b> “යො සො”තිආදි <b>වුත්තං। චතුත්ථපඤ්චමෙසූ</b>ති හත්ථාරොහඅස්සාරොහසුත්තෙසු। <b>එසෙව නයො</b>ති එසො තතියෙ වුත්තො එව අත්ථතො විසෙසාභාවතො।
cen:යොධාජීවසුත්තාදිවණ්ණනා නිට්ඨිතා।
sub:6:අසිබන්ධකපුත්තසුත්තවණ්ණනා
bod:358:<b>පච්ඡාභූමිවාසිනො</b>ති <pb M=2.381/> අපරදෙසවාසිනො। <b>උදකසුද්ධිකභාවජානනත්ථායා</b>ති අත්තනො උදකසුද්ධිකභාවං ජානනත්ථඤ්චෙව ලොකස්ස ච උදකෙන සුද්ධි හොතීති ඉමස්ස අත්ථස්ස ජානනත්ථඤ්ච। <b>උපරි යාපෙන්තී</b>ති උපරි බ්රහ්මලොකං යාපෙන්ති। <b>සම්මා ඤාපෙන්තී</b>ති සම්මා උජුකංයෙව සග්ගං ලොකං ගමෙන්ති। තෙනාහ – <b>“සග්ගං නාම ඔක්කාමෙන්තී”</b>ති, අවක්කාමෙන්ති ඔගාහාපෙන්තීති අත්ථො। <b>අනුපරිගච්ඡෙය්යා</b>ති අනුපරිතො ගච්ඡෙය්ය।
cen:අසිබන්ධකපුත්තසුත්තවණ්ණනා නිට්ඨිතා।
sub:7:ඛෙත්තූපමසුත්තවණ්ණනා
bod:359:<b>ථද්ධ</b>න්ති කථිනං ලූඛං। <b>ඌසර</b>න්ති ඌසජාතං। චතූහිපි ඔඝෙහි අනභිභවනීයතාය <pb V=2.93/> <b>අහං දීපො</b>। සබ්බපරිස්සයෙහි අනභිභවනීයතාය <b>අහං ලෙණො</b>। සබ්බදුක්ඛපරිත්තාසනතො තායනට්ඨෙන <b>අහං තාණං</b>। සබ්බභයහිංසනතො <b>අහං සරණ</b>න්ති යොජෙතබ්බං।
bod:<b>උදකමණිකො</b>ති මහන්තං උදකභාජනං। බහි විස්සන්දනවසෙන උදකං න හරතීති <b>අහාරී,</b> පරිතො න පග්ඝරතීති <b>අපරිහාරී। සක්කච්චමෙව දෙසෙන්ති</b> සද්ධම්මගාරවස්ස සබ්බසත්තෙසු මහාකරුණාය ච බුද්ධානං සමානරසත්තා। <b>චතස්සො පන පරිසා</b> සත්ථුගාරවෙන අත්තනො ච සද්ධාසම්පන්නතාය <b>සද්දහිත්වා ඔකප්පෙත්වා සුණන්ති,</b> තස්මා තා දෙසනාඵලෙන යුජ්ජන්ති। කිච්චසිද්ධියා සත්ථු දෙසනා තත්ථ <b>සක්කච්චදෙසනා නාම ජාතා</b>।
cen:ඛෙත්තූපමසුත්තවණ්ණනා නිට්ඨිතා।
sub:8:සඞ්ඛධමසුත්තවණ්ණනා
bod:360:“යො කොචි පුරිසො පාණාතිපාතී මුසාවාදී, සබ්බො සො ආපායිකො”ති වත්වා පුන “යංබහුලං යංබහුලං කරොති, තෙන <pb M=2.382/> දුග්ගතිං ගච්ඡතී”ති වදන්තො <b>අත්තනාව අත්තනො වාදං භින්දති। එවං සන්තෙ</b>ති යදි බහුසො කතෙන පාපකම්මෙන ආපායිකො, “යො කොචි පාණමතිපාතෙතී”තිආදිවචනං මිච්ඡාති। <b>චත්තාරි පදානී</b>ති “යො කොචි පාණමතිපාතෙතී”තිආදිනා නයෙන වුත්තා චත්තාරො අත්ථකොට්ඨාසා। <b>දිට්ඨියා පච්චයා හොන්ති</b> “අත්ථි ඛො පන මයා”තිආදිනා අයොනිසො උම්මුජ්ජන්තස්ස। <b>බලසම්පන්නො</b>ති සමත්ථො। <b>සඞ්ඛධමකො</b>ති සඞ්ඛස්ස ධමනකිච්චෙ ඡෙකො। <b>අදුක්ඛෙනා</b>ති සුඛෙන। <b>උපචාරොපි අප්පනාපි වට්ටති</b> උභින්නං සාමඤ්ඤවචනභාවතො। අප්පමාණකතභාවො ලබ්භතෙව। තථා හි තං කිලෙසානං වික්ඛම්භනසමත්ථතාය දීඝසන්තානතාය විපුලඵලතාය ච <b>“මහග්ගත”</b>න්ති වුච්චති।
bod:<b>න ඔහීයතී</b>ති යස්මිං සන්තානෙ කාමාවචරකම්මං, මහග්ගතකම්මඤ්ච කතූපචිතං විපාකදානෙ ලද්ධාවසරං හුත්වා ඨිතං, තෙසු කාමාවචරකම්මං ඉතරං නීහරිත්වා සයං තත්ථ ඔහීයිත්වා අත්තනො විපාකං දාතුං න සක්කොති, මහග්ගතකම්මමෙව පන ඉතරං පටිබාහිත්වා අත්තනො විපාකං දාතුං සක්කොති ගරුභාවතො। තෙනාහ <b>“තං කාමාවචරකම්ම”</b>න්තිආදි। <b>කිලෙසවසෙනා</b>ති පාපකම්මස්ස මූලභූතකිලෙසවසෙන। පාණාතිපාතාදයො හි දොසමොහලොභාදිමූලකිලෙසසමුට්ඨානා। <b>කිලෙසවසෙනා</b>ති වා කම්මකිලෙසවසෙන। වුත්තඤ්හෙතං – “පාණාතිපාතො ඛො, ගහපතිපුත්ත, කම්මකිලෙසො”තිආදි (දී॰ නි॰ 3.245)। <b>යථානුසන්ධිනාව ගත</b>න්ති යථානුසන්ධිසඞ්ඛාතඅනුසන්ධිනා <pb V=2.94/> ඔසානං ගතං සංකිලෙසසම්මුඛෙන උට්ඨිතාය වොදානධම්මවසෙන නිට්ඨාපිතත්තා।
cen:සඞ්ඛධමසුත්තවණ්ණනා නිට්ඨිතා।
sub:9:කුලසුත්තවණ්ණනා
bod:361:<b>එවං පවත්තඊහිතිකා</b>ති එවං ද්විධා පවත්තඊහිතිකා। <b>ද්වීහිතිකා</b> දුක්කරජීවිකපයොගා। සලාකමත්තං වුත්තං එත්ථාති <b>සලාකා වුත්තා,</b> පුරිමපදෙ උත්තරපදලොපො। <b>උභතොකොටික</b>න්ති යදි “කුලානුදයං න වණ්ණෙමී”ති වදති, “භූතා නික්කරුණා සමණ තුම්හෙ”ති වාදං ආරොපෙහි। අථ <pb M=2.383/> සබ්බදාපි “කුලානුදයං වණ්ණෙමී”ති වදති। එවං සන්තෙ “කස්මා එවං දුබ්භික්ඛෙ කාලෙ මහතියා පරිසාය පරිවුතො ජනපදචාරිකං චරන්තා කුලූපච්ඡෙදාය පටිපජ්ජථා”ති එවං උභතොකොටිකං වාදං ආරොපෙහීති ගාමණිං උය්යොජෙසි।
bod:<b>ද්වෙ අන්තෙ</b>ති උභො කොටියො। <b>බහි නීහරිතු</b>න්ති න වණ්ණෙමි වණ්ණෙමීති ද්වෙ අන්තෙ මොචෙන්තො තං පුච්ඡිතමත්ථං <b>බහි නීහරති</b> නාම। තත්ථ දොසං දත්වා චොදෙන්තො තං අපුච්ඡං කරොන්තො ගිලිත්වා විය අන්තො <b>පවෙසෙති</b> නාම।
bod:<b>ඉතො සො ගාමණී</b>තිආදි අත්තනො භික්ඛූනං අඤ්ඤෙසඤ්ච අත්ථකාමානං භික්ඛප්පදානෙන අනිට්ඨප්පත්තිඅභාවදස්සනත්ථං ආරද්ධං। <b>දානෙන සම්භූතානී</b>ති දානමයෙන පුඤ්ඤකිරියවත්ථුනා සම්මදෙව භූතිං වඩ්ඪිං පත්තානි। සච්චෙන අරියවොහාරෙන සම්මදෙව භූතානි උප්පන්නානි <b>සච්චසම්භූතානී</b>ති ආහ <b>“සච්චං නාම සච්චවාදිතා”</b>ති। <b>සෙසසීල</b>න්ති අට්ඨවිධඅරියවොහාරතො අඤ්ඤසීලං। <b>නිහිත</b>න්ති තස්මිං කුලෙ පුබ්බපුරිසෙහි නිධානභාවෙන නිහිතං। <b>දුප්පයුත්තා</b>ති කසිවාණිජ්ජාදිවසෙන දුට්ඨු පයුත්තා කම්මන්තා। <b>විපජ්ජන්තී</b>ති නස්සන්ති। <b>කුලඞ්ගාරො</b>ති කුලස්ස අඞ්ගාරසදිසො විනාසකපුග්ගලො। <b>අනිච්චතා</b>ති මරණං। තස්මිං කුලෙ පධානපුරිසානං භොගානං වා සබ්බසො විනාසො। තෙනාහ <b>“හුත්වා අභාවො”</b>තිආදි।
cen:කුලසුත්තවණ්ණනා නිට්ඨිතා।
sub:10:මණිචූළකසුත්තවණ්ණනා
bod:362:<b>තං</b> <pb V=2.95/> <b>පරිස</b>න්ති තං රාජන්තෙපුරෙ නිසින්නං රාජපරිසං। <b>නයග්ගාහෙ</b>ති කුතොචිපි අසුත්වා කෙවලං අත්තනො එව මතියා නයග්ගහණෙ ඨත්වා।
bod:<b>කාරෙතුං වට්ටති</b> සති සම්භවෙ පටිසඞ්ඛාරස්ස, සෙනාසනවිනාසො න අජ්ඣුපෙක්ඛිතබ්බොති අධිප්පායො। අත්තනො එත්ථ කිච්චාවසානෙ යං ගිහීනංයෙව සන්තකං තාවකාලිකං, තං ගිහිවිකතන්ති ආහ <b>“ගිහිවිකතං කත්වා”</b>ති। <b>න වදාමි</b> පබ්බජ්ජිතාසාරුප්පතො।
cen:මණිචූළකසුත්තවණ්ණනා නිට්ඨිතා।
sub:11:භද්රකසුත්තවණ්ණනා
bod:363:<b>එවංනාමකෙ</b>ති <pb M=2.384/> මල්ලා නාම ජානපදිනො රාජකුමාරා, නෙසං නිවාසතාය “මල්ලා”ඉච්චෙව බහුවචනවසෙන ලද්ධනාමත්තා එවංනාමකෙ ජනපදෙ। නත්ථි එතස්ස පත්තියා කාලන්තරසඤ්ඤිතො කාලොති <b>අකාලො,</b> සො එව <b>අකාලිකො</b>। තෙනාහ – <b>“කාලං අනතික්කමිත්වා පත්තෙනා”</b>ති। සො පන “යංකිඤ්චි දුක්ඛං උප්පජ්ජමානං උප්පජ්ජති, සබ්බං තං ඡන්දමූලක”න්ති එවං වුත්තො දුක්ඛස්ස ඡන්දමූලභාවො, එවං ඡන්දමූලකස්ස දුක්ඛස්ස කථිතත්තා <b>“ඉමස්මිං සුත්තෙ වට්ටදුක්ඛං කථිත”</b>න්ති වුත්තං।
cen:භද්රකසුත්තවණ්ණනා නිට්ඨිතා।
sub:12:රාසියසුත්තවණ්ණනා
bod:364:<b>රාසිං කත්වා</b> මාරපාසවසෙන, තත්රාපි අන්තරභෙදෙන විභජිත්වා පුච්ඡිතබ්බපඤ්හෙ එකතො රාසිං කත්වා। තපනං අත්තපරිතාපනං තපො, සො එතස්ස අත්ථීති තපස්සී, තං <b>තපස්සිං</b>। සො පන තං තපං නිස්සාය ඨිතො නාම හොතීති වුත්තං <b>“තපනිස්සිතක”</b>න්ති। සො පන අනෙකාකාරභෙදෙන ලූඛං ඵරුසං ජීවනසීලත්තා <b>ලූඛජීවී නාම</b>। තෙනාහ <b>“ලූඛජීවික”</b>න්ති। මජ්ඣිමාය පටිපත්තියා උප්පථභාවෙන අවනියා ගන්ධබ්බාති <b>අන්තා,</b> තතො එව ලාමකත්තා <b>අන්තා</b>। ලාමකම්පි “අන්තො”ති වුච්චති “අන්තමිදං, භික්ඛවෙ, ජීවිකානං (ඉතිවු॰ 91; සං॰ නි॰ 3.80), එකො අන්තො”ති එවමාදීසු (සං॰ නි॰ 2.15; 3.90)। අට්ඨකථායං පන අඤ්ඤමඤ්ඤආධාරභාවං උරීකත්වා <b>“කොට්ඨාසා”</b>ති වුත්තං। හීනො ගාමොති පාළි। ගාම-සද්දො <pb V=2.96/> හීනපරියායොති අධිප්පායෙනාහ <b>“ගාම්මො”</b>ති। ගාමෙ භවොති <b>ගාම්මො</b>। <b>ගාම</b>-සද්දො චෙත්ථ ගාමවාසිවිසයො “ගාමො ආගතො”තිආදීසු විය। අට්ඨකථායං පන <b>“ගාමවාසීනං ධම්මො”</b>ති වුත්තං, තෙසං චාරිත්තන්ති අත්ථො। <b>අත්ත</b>-සද්දො ඉධ සරීරපරියායො “අත්තන්තපො”තිආදීසු වියාති ආහ <b>“සරීරදුක්ඛකරණන්ති අත්ථො”</b>ති।
bod:<b>එත්ථා</b>ති <pb M=2.385/> එතස්මිං තපනිස්සිතගරහිතබ්බපදෙ කස්මා අන්තද්වයමජ්ඣිමපටිපදාගහණං? අත්තකිලමථානුයොගො තාව ගය්හතු ඉදමත්ථිතායාති අධිප්පායො। කාමභොගීතපනිස්සිතකනිජ්ජරවත්ථූනං දස්සනෙ යථාධිප්පෙතස්ස අත්ථස්ස විභජිත්වා කථනං සම්භවතීති තෙ දස්සෙත්වා අධිප්පෙතත්ථො කථිතො।
bod:<b>තමත්ථ</b>න්ති යො “කාමභොගීතපනිස්සිතකෙසු ගරහිතබ්බෙයෙව ගරහති, පසංසිතබ්බෙයෙව ච පසංසතී”ති වුත්තො අත්ථො, තමත්ථං පකාසෙන්තො। <b>සාහසිකකම්මෙනා</b>ති අයුත්තෙන කම්මෙන। <b>ධම්මෙන ච අධම්මෙන චා</b>ති ධම්මිකෙන අධම්මිකෙන ච। අයොනිසො පවත්තං බාහිරකං සන්ධාය චොදකො <b>“කථ”</b>න්තිආදිමාහ। ඉතරො නයිදං තාදිසං අත්තපරිතාපනං අධිප්පෙතං, අථ ඛො යොනිසො පවත්තං සාසනිකමෙවාති දස්සෙන්තො <b>“චතුරඞ්ගවීරියවසෙන චා”</b>ති ආහ। තත්ථ “කාමං තචො ච න්හාරු ච අට්ඨි ච අවසිස්සතූ”තිආදිනා (ම॰ නි॰ 2.184; සං॰ නි॰ 2.22.237; අ॰ නි॰ 2.5) නයෙන වුත්තා සරීරෙනිරපෙක්ඛවිපස්සනාය උස්සුක්කාපනවසෙන පවත්තා වීරියභාවනා “චතුරඞ්ගවීරියවසෙනා”ති වුත්තා। තථා අබ්භොකාසිකනෙසජ්ජිකතපාදිනිස්සිතාව කිලෙසනිම්මථනයොග්යා වීරියභාවනා <b>“ධුතඞ්ගවසෙන චා”</b>ති වුත්තාති। අරියමග්ගෙන නිස්සෙසකිලෙසානං පජහනා <b>නිජ්ජරා</b>। සා ච අත්තපච්චක්ඛතාය සන්දිට්ඨිකා තිණ්ණං මූලකිලෙසානං පජහනෙන <b>“තිස්සො”</b>ති ච වුත්තා। තෙනාහ <b>“එකොපී”</b>තිආදි।
cen:රාසියසුත්තවණ්ණනා නිට්ඨිතා।
sub:13:පාටලියසුත්තවණ්ණනා
bod:365:“මායඤ්චාහං පජානාමී”ති වචනං කාමං තෙසං මායාවීභාවදස්සනපරං, භගවතො පන මායාසාඨෙය්යාදිකස්ස සබ්බස්ස පාපධම්මස්ස බොධිමූලෙ එව සෙතුඝාතො, තස්මා සබ්බසො පහීනමායො, සබ්බඤ්ඤුතාය මායං අඤ්ඤෙ ච ඤෙය්යෙ සබ්බසො ජානාති। තෙන වුත්තං <b>“මායඤ්චාහං, ගාමණි, පජානාමී”</b>තිආදි। <b>මායඤ්ච පජානාමී</b>ති න කෙවලමහං මායං එව ජානාමි, අථ ඛො අඤ්ඤම්පි ඉදඤ්චිදඤ්ච ජානාමීති।
bod:<b>ඉත්ථිකාමෙහී</b>ති <pb M=2.386/> <pb V=2.97/> ඉත්ථීහි චෙව තදඤ්ඤකාමෙහි ච। <b>එකස්මිං ඨානෙ</b>ති එකස්මිං පදෙසෙ। <b>එකෙකස්සෙව</b> ආගන්තුකස්ස ගහට්ඨස්ස වා පබ්බජිතස්ස වා। <b>සත්තිඅනුරූපෙනා</b>ති විභවසත්තිඅනුරූපෙන। <b>බලානුරූපෙනා</b>ති පරිවාරබලානුරූපෙන। <b>සත්තිඅනුරූපෙනා</b>ති වා සද්ධාසත්තිඅනුරූපෙන। <b>බලානුරූපෙනා</b>ති විභවබලානුරූපෙන। ධම්මෙසු සමාධි දසකුසලධම්මෙසු සමාධානං। අග්ගහිතචිත්තතා පරියුට්ඨකාරිතා। තෙන ලොකියසීලවිසුද්ධි දිට්ඨිවිසුද්ධි ච වුත්තා। තථා චාහ – “කො චාදි කුසලානං ධම්මානං, සීලඤ්ච සුවිසුද්ධං දිට්ඨි ච උජුකා”ති (සං॰ නි॰ 5.369)। තත්ථ පතිට්ඨිතස්ස උපරි කත්තබ්බං දස්සෙතුං <b>“ධම්මසමාධිස්මිං ඨිතො”</b>තිආදි වුත්තං। <b>අයං පටිපදා</b>ති තස්ස කම්මඵලවාදිනො සත්ථු වචනං සබ්බෙසඤ්ච අයං මය්හං සීලසංවරබ්රහ්මවිහාරභාවනාසඞ්ඛාතාපටිපදා අනපරාධකතාය එව සංවත්තති। <b>ජයග්ගාහො</b>ති උභයථාපි මය්හං කාචි ජානි නත්ථි।
bod:<b>පඤ්ච ධම්මා ධම්මසමාධි නාම,</b> විපස්සනාමග්ගඵලධම්මමත්තං වා। තතියවිකප්පෙ සීලාදිවිසුද්ධියා සද්ධිං බ්රහ්මවිහාරා යථාවුත්තතිවිධධම්මාවහත්තා <b>එව ධම්මසමාධි නාම। පූරෙන්තස්ස උප්පන්නා චිත්තෙකග්ගතා</b>ති වුත්තඛණිකචිත්තෙකග්ගතා। සාපි චිත්තස්ස සමාධානතො “චිත්තසමාධී”ති වුත්තා, තස්ස පටිපක්ඛං වික්ඛම්භන්තී සමුච්ඡින්දන්තී ච හුත්වා පවත්තා යථාවුත්තසමාධි එව විසෙසෙන <b>චිත්තසමාධි</b> නාම।
cen:පාටලියසුත්තවණ්ණනා නිට්ඨිතා।
cen:ගාමණිසංයුත්තවණ්ණනා නිට්ඨිතා।
