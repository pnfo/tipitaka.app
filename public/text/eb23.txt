cha:23:නාගවග්ගො
gax:320:අහං <pb M=.59/> නාගොව සඞ්ගාමෙ, චාපතො පතිතං සරං।
gae:අතිවාක්යං තිතික්ඛිස්සං, දුස්සීලො හි බහුජ්ජනො॥
gax:321:දන්තං <pb V=.54/> නයන්ති සමිතිං, දන්තං රාජාභිරූහති।
gae:දන්තො සෙට්ඨො මනුස්සෙසු, යොතිවාක්යං තිතික්ඛති॥
gax:322:වරමස්සතරා දන්තා, ආජානීයා ච <n>ආජානීයාව (ස්යා॰)</n> සින්ධවා।
gae:කුඤ්ජරා ච <n>කුඤ්ජරාව (ස්යා॰)</n> මහානාගා, අත්තදන්තො තතො වරං॥
gax:323:න <pb T=.58/> හි එතෙහි යානෙහි, ගච්ඡෙය්ය අගතං දිසං।
gae:යථාත්තනා සුදන්තෙන, දන්තො දන්තෙන ගච්ඡති॥
gax:324:ධනපාලො <n>ධනපාලකො (සී॰ ස්යා॰ කං॰ පී॰)</n> නාම කුඤ්ජරො, කටුකභෙදනො <n>කටුකප්පභෙදනො (සී॰ ස්යා॰ පී॰)</n> දුන්නිවාරයො।
gae:බද්ධො කබළං න භුඤ්ජති, සුමරති <n>සුසරති (ක॰)</n> නාගවනස්ස කුඤ්ජරො॥
gax:325:මිද්ධී <pb P=.47/> යදා හොති මහග්ඝසො ච, නිද්දායිතා සම්පරිවත්තසායී।
gae:මහාවරාහොව නිවාපපුට්ඨො, පුනප්පුනං ගබ්භමුපෙති මන්දො॥
gax:326:ඉදං <pb M=.60/> පුරෙ චිත්තමචාරි චාරිකං, යෙනිච්ඡකං යත්ථකාමං යථාසුඛං।
gae:තදජ්ජහං නිග්ගහෙස්සාමි යොනිසො, හත්ථිප්පභින්නං විය අඞ්කුසග්ගහො॥
gax:327:අප්පමාදරතා හොථ, සචිත්තමනුරක්ඛථ।
gae:දුග්ගා උද්ධරථත්තානං, පඞ්කෙ සන්නොව <n>සත්තොව (සී॰ පී॰)</n> කුඤ්ජරො॥
gax:328:සචෙ ලභෙථ නිපකං සහායං, සද්ධිං චරං සාධුවිහාරිධීරං।
gae:අභිභුය්ය සබ්බානි පරිස්සයානි, චරෙය්ය තෙනත්තමනො සතීමා॥
gax:329:නො <pb T=.59/> චෙ ලභෙථ නිපකං සහායං, සද්ධිං චරං සාධුවිහාරිධීරං।
gae:රාජාව රට්ඨං විජිතං පහාය, එකො චරෙ මාතඞ්ගරඤ්ඤෙව නාගො॥
gax:330:එකස්ස චරිතං සෙය්යො, නත්ථි බාලෙ සහායතා।
gae:එකො චරෙ න ච පාපානි කයිරා, අප්පොස්සුක්කො මාතඞ්ගරඤ්ඤෙව නාගො॥
gax:331:අත්ථම්හි <pb V=.55/> ජාතම්හි සුඛා සහායා, තුට්ඨී සුඛා යා ඉතරීතරෙන।
gae:පුඤ්ඤං සුඛං ජීවිතසඞ්ඛයම්හි, සබ්බස්ස දුක්ඛස්ස සුඛං පහානං॥
gax:332:සුඛා <pb M=.61/> <pb P=.48/> මත්තෙය්යතා ලොකෙ, අථො පෙත්තෙය්යතා සුඛා।
gae:සුඛා සාමඤ්ඤතා ලොකෙ, අථො බ්රහ්මඤ්ඤතා සුඛා॥
gax:333:සුඛං යාව ජරා සීලං, සුඛා සද්ධා පතිට්ඨිතා।
gae:සුඛො පඤ්ඤාය පටිලාභො, පාපානං අකරණං සුඛං॥
cen:නාගවග්ගො තෙවීසතිමො නිට්ඨිතො।
