cha:අට්ඨචත්තාලීසතිම පරිච්ඡෙද
sub:එකරාජකො
gax:1:තතො <pb M=.314/> තස්සා’නුජො සෙනො, ඡත්තං උස්සාපයී පුරෙ।
gae:පියං’ව පුත්තං පස්සන්තො, සත්තෙ සබ්බෙ මහාධනො॥
gax:2:චරියං පුබ්බරාජූනං, සමාචරි යථාභතං।
gae:අපුබ්බම්පි ච වත්තෙසි, චරියං ධම්මසංහිතං॥
gax:3:භික්ඛූනං භික්ඛූනීනඤ්ච, ඤාතීනං දීපවාසිනං।
gae:මච්ඡානං මිගපක්ඛීනං, කත්තබ්බං ස සමාචරි॥
gax:4:මහින්දං පරතීරං සො, ගතං යොජියමාරයි।
gae:එවං සො සුවිසොධෙසි, රජ්ජපච්චත්ථිකෙ’ඛිලෙ॥
gax:5:මහාදානං පවත්තෙසි, යාචකානං ධනෙසිනං।
gae:භික්ඛූනං බ්රාහ්මණානඤ්ච, මනුඤ්ඤං රාජභොජනං॥
gax:6:අහෙසුං අනුජාතස්ස, මහින්දො කස්සපො තථා।
gae:උදයොති තයො තෙසු, මහින්දො යුවරාජකො॥
gax:7:හුත්වා තස්සානුවත්තන්තො, සක්කච්චං තමුපට්ඨහි।
gae:සඞ්ඝානාමාසි රාජස්ස, භරියා තස්ස රාජිනී॥
gax:8:කීළනත්ථං සමුද්දස්ස, ගතෙ රාජිනි පට්ටනං।
gae:උදයො ආදිපාදොසො, ඔහීනො නගරෙ තදා॥
gax:9:නාලනාමං ගහෙත්වාන, ධීතරං මාණිලානියා।
gae:රක්ඛිතං රාජරක්ඛාය, පුළත්ථිනගරං අගා॥
gax:10:රාජා තස්මිං අකුජ්ඣිත්වා, සන්ධිං කත්වා අකුප්පියං।
gae:මහාදීපාදං පෙසෙත්වා, තොසත්වා තං ඉධානයි॥
gax:11:එවං සමග්ගා තෙ ආසුං, තතො පට්ඨාය ඛත්තියා।
gae:රක්ඛන්තා සාසනං ලොකං, වසිංසු සුසමාහිතා॥
gax:12:තතො කෙනචි කාලෙන, පණ්ඩුරාජා මහාබලො।
gae:ජම්බුදීපා ඉධා’ගම්ම, දීප ගණ්හිතුමාරභි॥
gax:13:රාජා <pb M=.315/> සුත්වා මහාසෙනං, පෙසුයිත්ථ තදන්තිකං।
gae:අමච්චානං විවාදෙන, ථද්ධොතාරො නාරාධිපො॥
gax:14:පණ්ඩුරාජා විනාසෙන්තො, සබ්බං තං දෙසමුත්තරං।
gae:ඛන්ධාවාරං නිවෙසෙසි, මහාතාලිතගාමකෙ॥
gax:15:වසන්තා දමිළා එත්ථ, බහවො යෙ තහිං තහිං।
gae:සබ්බෙ තං පක්ඛියාහෙසුං, තතො සො බලවා අහු॥
gax:16:තත්ථ ගන්තා මහාසෙනා, රඤ්ඤො යුජ්ඣිතුමාරභි।
gae:හත්ථික්ඛන්ධගතො පණ්ඩු-රාජාපි සමුපාවිසි॥
gax:17:අහු දමිළසෙනාසා, පස්සන්ති සාමිනො මුඛං।
gae:සම්පත්තබලහුස්සාහා, තදත්ථෙ චත්තජීවිතා॥
gax:18:දීපසෙනා තු සාමින-මභාවෙන නිරුස්සුක්කා।
gae:යුජ්ඣන්ති පරිභින්දිත්වා, පලායිත්ථ තතො තතො॥
gax:19:ඔතරිත්ථමහාසෙනා, පණ්ඩුරාජාස්ස තඞ්ඛණෙ।
gae:මාරසෙනාව ගච්ඡන්ති, විචුණ්ණෙන්ති මහාජනං॥
gax:20:රාජා සෙනාය භින්නත්තං, සුක්කා සබ්බං සමාදිය।
gae:හත්ථසාරං පුරං හිත්වා, මලයාභිමුඛො ගතො॥
gax:21:තතො හත්ථිං සමාරුය්හ, යුවරාජා මහින්දකො।
gae:යුජ්ඣන්තො සකසෙනාය, පලාතත්තං සමෙක්ඛිය॥
gax:22:එකෙනමෙ න සක්කා වෙ, සබ්බෙ එතෙහි මාරිතුං।
gae:එතෙසං න ච නීචානං, හත්ථෙසු මරණං සුඛං॥
gax:23:තස්මා වරං මෙ මරණං, මයා එවෙති චින්තිය।
gae:හත්ථික්ඛන්ධගතොයෙව, ඡින්දි සො සීසමත්තනො॥
gax:24:තං දිස්වා බහවො සීසෙ, තත්ථ ඡින්දිංසු සෙවකා।
gae:තං දිස්වා දමිළී සෙනා, හට්ඨතුට්ඨා පමොදිසා॥
gax:25:එතං සබ්බං සමෙක්ඛිත්වා, ආදාපාදො සකස්සපො।
gae:තුරඞ්ගවරමාරුය්හ, සුසන්නද්ධො මහායුධො॥
gax:26:විහාරමුපසඞ්කම්ම, අභයං එකකොව සො।
gae:තාදිසම්පි මහාසෙනං, ඔගාහෙත්වා විදාරයි॥
gax:27:සුපණ්ණො විය ගණ්හන්තො, භූජගෙන සලිලාල යෙ।
gae:සො තං සබ්බං නිවත්තෙසි, අත්තානඤ්ච සුගොපයි॥
gax:28:අස්සො <pb M=.316/> එකොව දිස්සිත්ථ, තුරඞ්ගාවලිසන්නිභො।
gae:අත්තනො සො ජනං කඤ්චි, අපස්සන්තො’නුගාමිනං॥
gax:29:කිං මෙ එකෙන වෙරිනං, පූරිතෙන මනොරථං।
gae:කාලන්තරෙහං ජීවන්තො, පූරෙස්සං මෙ මනොරථං॥
gax:30:තස්මා ගන්තුංව යුත්තන්ති, නිම්ඵොටෙත්වා මහාබලං।
gae:නිබ්භයොව මහායොධො, කොණ්ඩිවාතමුපාගමි॥
gax:31:පණ්ඩුරාජා මහාසෙනා, අග්ගහෙසි තතො පුරං।
gae:සීසං තං යුවරාජස්ස, පණ්ඩුරාජස්ස දස්සයුං॥
gax:32:සො තං දිස්වා ච ඣාපෙත්වා, රාජූනං පණ්ඩුදෙසිනං।
gae:සබ්බමාළාහනෙ කිච්චං, තස්ස කාතුං නියොජයි॥
gax:33:සබ්බං සාරං හරාපෙසි, භණ්ඩාගාරම්හි රාජිනො।
gae:අග්ගණ්හිත්ථ ගහෙතබ්බං, විහාරෙ නගරෙපි ච॥
gax:34:පාසාදෙ රතනෙ සබ්බෙ, සොවණ්ණංසත්ථුබිම්බකං।
gae:සිලාමය මුනින්දස්ස, චක්ඛුභූක මණිද්වයං॥
gax:35:තථා සොවණ්ණපට්ටෙ ච, ථූපාරාමම්හි චෙතියෙ।
gae:සුවණ්ණ පටිමායො ච, විහාරෙසු තහිං තහිං॥
gax:36:සබ්බං ගහෙත්වා නිස්සාරං, ලඞ්කාදීප මකාසි සො।
gae:ඡඩ්ඩයිත්ථ පුරං රම්ම, යක්ඛභක්ඛිත රූපකං॥
gax:37:රාජා’පි රක්ඛං දත්වාන, මහාමග්ගෙ තහිං තහිං।
gae:ගඞ්ගාද්වය මුඛෙ වාසං, කප්පෙසි පරිසඞ්කිතො॥
gax:38:පණ්ඩුරාජා තතො සද්ධිං, කාතුං සීහළසාමිනා।
gae:අමච්චෙ තත්ථ පෙසෙසි, දිස්වා තෙ සීහලාධිපො॥
gax:39:සුණිත්වා සාසනං තෙසං, සබ්බං තං සම්පටිච්ඡිය।
gae:දූතානං කාරයිත්වාන, යථාකාමෙන සඞ්ගහං॥
gax:40:හත්ථිද්වයං සදත්වාන, සබ්බමාභරණම්පි ච।
gae:තස්ස පෙසෙසි දූතෙසො, අත්තනොපි හිතාවහෙ॥
gax:41:පණ්ඩුරාජා සිතං සබ්බං, දිස්වා සන්තුට්ඨමානසො।
gae:නිය්යාතෙත්වාන දූතානං, තදහෙව මහාපුරං॥
gax:42:නික්ඛමිත්වා පුරා ගන්ත්වා, න චිරෙනෙව පට්ටනං।
gae:තත්ථ ආරුය්හ නාවං සො, සක දෙස මුපාගමි॥
gax:43:තතො <pb M=.317/> ආගම්ම නගරං, සීලාමෙඝො මහීපති।
gae:යථාඨානෙ ඨපෙත්වාන, දීපං වසි සමාහිතො॥
gax:44:භාතරං දුතියං කත්වා, උදයං නාම ඛත්තියං।
gae:මහාදීපාදං තස්සා’දා, සොගත්ථං දක්ඛිණං දිසං॥
gax:45:සොපි ඛො න චිරෙනෙව, කත්වා පුඤ්ඤං යථාරහං।
gae:රොගෙනෙකෙන සම්ඵුට්ඨො, පවිට්ඨො මච්චුනො මුඛං॥
gax:46:කස්සපො ආදිපාදොපි, පුලත්ථිනගරෙ වසං।
gae:යොජෙත්වා පණ්ඩුරාජෙන, අහොසි කිර මාරිතො॥
gax:47:තදා කස්සපනාමස්ස, පුත්තා ආසුං මහාරහා।
gae:ආදිපාදස්ස චත්තාරො, ධඤ්ඤලක්ඛණ සඤ්ඤුතා॥
gax:48:යො සෙනං සබ්බපඨමො, සෙනො නාම කුමාරකො।
gae:සූරො වීරො මහුස්සාහො, රාජභාරක්ඛමො සමො॥
gax:49:රාජා මහාදීපාදත්තං, තස්ස දත්වා යථාවිධිං।
gae:භොගත්ථං දක්ඛිණං දෙසං, සවාහන මුපාදිසි॥
gax:50:රොහණාධිපතිස්සා’සුං, පුත්තා කිත්තග්ගබොධිතො।
gae:චත්තාරො ධීතරො තිස්සො, දස්සනෙය්යා මනොරමා॥
gax:51:තදා ජෙට්ඨසුතං තස්ස, මහින්දං නාම ඛත්තියං।
gae:පිතුච්ඡා මාරයිත්වාන, දෙසං ගණ්හි සසාධනං॥
gax:52:භාතරො තෙ තයො තස්මිං,
gax:සංරුට්ඨා භාතු ඝාතනෙ।
gax:ආදාය භගීනී තිස්සො,
gae:රඤ්ඤො සන්තිකමාගමුං॥
gax:53:රාජාපි දිස්වා තෙතීව, මමායන්තො දයාලුකො।
gae:සබ්බෙ දෙවකුමාරෙව, සුඛං වඩ්ඪෙසි පෙමවා॥
gax:54:තතො කස්සපනාමං සො, තෙසං ජෙට්ඨං නරිස්සරො।
gae:දෙසං තං ගණ්හ යාහීති, දත්වා බලමපෙසයි॥
gax:55:සො’පි ගන්ත්වාන තං හන්ත්වා, රොහණං කසිණම්පි තං।
gae:කත්වා හත්ථගතං තත්ථ, වසිත්ථ නිරුපද්දවො॥
gax:56:අථ සො භාතරො ද්වෙ’පි, සෙනඤ්ච උදයං තථා।
gae:පක්කොසිත්වාන, භාජෙත්වා, දෙසං තෙහි සහාවසි॥
gax:57:රාජා <pb M=.318/> තා සාධු වඩ්ඪෙත්වා, වයපත්තාසු තීසු සො।
gae:රාජකඤ්ඤාසු ධඤ්ඤාසු, දෙවච්ඡරසූ රූපිසු॥
gax:58:ඨපෙත්වා රාජිනි ඨානෙ, උපරාජස්ස දාපයි।
gae:සඞ්ඝනාමං මහාභොගං, දත්වා රජ්ජසරික්ඛකං॥
gax:59:කණිට්ඨො උපරාජස්ස, මහින්දො නාම භාතුකො।
gae:අත්ථි සබ්බගුණොපෙතො, සබ්බසත්ථවිසාරදො॥
gax:60:තස්සා’දාසි දුවෙ රාජා, රාජකඤ්ඤා මනොහරා।
gax:තිස්සව්හකිත්ත නාමඤ්ච, දත්වා භොගං යථාරුචිං॥
gax:61:එවං කරොන්තො ඤාතීනං, සංගහං සො යථාරහං।
gae:ආරාධෙන්තො ච දානාදි-සඞ්ගහෙහි මහාජනං॥
gax:62:රාජා දසයි රාජූනං, ධම්මෙහි සමුපාගතො।
gae:සමාචරන්තො පුඤ්ඤානි, පරිභුඤ්ජිත්ථ මෙදිනිං॥
gax:63:පංසුකූලික භික්ඛූනං, කත්වා’රිට්ඨම්හි පබ්බතෙ।
gae:මහාභොගං අදාරාමං, නිම්මිතං විය ඉද්ධියා॥
gax:64:පරිහාරඤ්ච තස්සදා, රාජාරහමසෙසතො।
gae:ආරාමිකෙ ච බහවො, දාසෙ කම්මකරෙපි ච॥
gax:65:පාසාදං සොව කාරෙසි, විහාරෙ ජෙතනාමකෙ।
gae:අනෙකභූමිං භූමින්දො, බුද්ධභූමිගතාසයො॥
gax:66:වඩ්ඪෙත්වා තත්ථ කාරෙත්වා, සබ්බ සොවණ්ණයං ජිනං।
gae:සණ්ඨපෙත්වා මහාභොගං, වසාපෙසි ච භික්ඛවො॥
gax:67:මහාදි පරිවෙණම්හි, කාරෙසි සුමනොහරං।
gae:පාසාද මග්ගිසන්දංඩ්ඪං, තස්මිංයෙව විහාරකෙ॥
gax:68:කත්වා වීරඞ්කුරාරාමං, විහාරෙ අභයුත්තරෙ।
gae:මහාසඞ්ඝික භික්ඛූනං, ථෙරියානඤ්ච දාපයි॥
gax:69:පුබ්බාරාමඤ්ච කාරෙසි, සම්පන්න චතුපච්චයං।
gae:සද්ධිං සො සඞ්ඝනාමාය, දෙවියාපි ච අත්තනො॥
gax:70:මහාවිහාරෙතායෙව, සද්ධිං කාරෙසි භූමිපො।
gae:ආවාසං සඞ්ඝසෙනව්හං, මහාභොගං මහාමති॥
gax:71:කාරෙත්වා සබ්බසොවණ්ණං, කෙසධාතු කරණ්ඩකං।
gae:මහාපූජං පවත්තෙසි, රජ්ජං විස්සජ්ජි උත්තමො॥
gax:72:චෙතියස්ස <pb M=.319/> ගීරිස්සාදා, කාණවාපිං බහුදයං।
gae:භික්ඛූනං දිපවාසීනං, දාපෙසි ච තිචීවරං॥
gax:73:පුලත්ථි නගරෙ කාසි, වාපියො ථුසවාපියා।
gae:සෙනග්ගබොධිමාවාසං, ගාමාරාමික සඤ්ඤුතං॥
gax:74:තස්මිංයෙව ච කාරෙසි, මහාපාළිං සුභොජනං।
gae:මහාපාළිඤ්ච සබ්බෙසං, මහානෙත්තම්පි පබ්බතෙ॥
gax:75:වෙජ්ජසාලම්පි කාරෙසි, නගරස්ස ච පච්ඡිමෙ।
gae:අනාථානං පවත්තෙසි, යාගුදානං සඛජ්ජකං॥
gax:76:පංසුකූලික භික්ඛූනං, පච්චෙකඤ්ච මහානසං।
gae:කත්වා දාපෙසි සක්කච්චං, නිච්චං භොජනමුත්තමො॥
gax:77:හුත්වා මහාදිපාදො’යං, කප්පූර පරිවෙණකෙ।
gae:උත්තරාළ්හෙ ච කාරෙසි, පරිච්ඡෙදෙ සනාමකෙ॥
gax:78:තුලාභාරඤ්ච පාදාසී, තික්ඛත්තුං සො මහාධනෙ।
gae:පුඤ්ඤමඤ්ඤම්පි සො’කාසි, රාජා නානප්පකාරකං॥
gax:79:සඞ්ඝනාමාපි සා දෙවී, උත්තරම්හි විහාරකෙ।
gae:කත්වා මහින්දසෙනව්හා-වාසං වාසෙසි භික්ඛවො॥
gax:80:ආරද්ධො දප්පුලව්හස්ස, කාලෙ රාජස්ස ධීමභො।
gae:මහාදෙවෙන සො ආසි, රම්මො දප්පුල පබ්බතො॥
gax:81:දාරුකස්සපනාමෙන, තථා කස්සපරාජිකං।
gae:උභොපි තෙ විප්පකතෙ, රාජා සො වසමාපයි॥
gax:82:භද්දො සෙනාපති තස්ස, භද්දසෙනාපති’ව්හයං।
gae:පරිවෙණම්පි කාරෙසි, දාසභොගසමායුතං॥
gax:83:උත්තරො ච අමච්චො’කා, විහාරෙ අභයුත්තරෙ।
gae:වාසමුත්තරසෙනව්හං, රම්ම මුත්තරපච්චයං॥
gax:84:වජිරො නාම තත්ථෙවා-වාසං වජිරසෙනකං।
gae:කාසි රක්ඛසනාමොචා-වාසං රක්ඛසනාමකං॥
gax:85:තතො වීසති වස්සෙසු, පුලත්ථි නගරෙ වසං।
gae:පණ්ඩුරාජකතං කාරං, සරන්තො සරදස්සනො॥
gax:86:දදන්තො විය සෙනස්ස, සූරස්සාවසරඤ්චසො।
gae:පහාය දීපං දීපො’ව, මහාවාත හතො ගතො॥
gax:87:භොගො <pb M=.320/> අනිච්චා සහ ජීවිතෙන।
gax:පගෙව තෙ බන්ධුජනා සහායා।
gax:නරාධීපං පස්සථ එකමෙව।
gae:සමාගතං මච්චුමුඛං සුඝොරං॥
cen:සුජනප්පසාදසංවෙගත්ථාය කතෙ මහාවංසෙ
cen:එක රාජකො නාම
cen:අට්ඨචත්තාලීසතිමො පරිච්ඡෙදො।
