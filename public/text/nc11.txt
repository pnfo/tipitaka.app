cha:(12) 2:ආපායිකවග්ගො
sub:1:ආපායිකසුත්තවණ්ණනා
bod:114:දුතියස්ස පඨමෙ අපායෙසු නිබ්බත්තනසීලතාය අපායූපගා <b>ආපායිකා</b>ති ආහ <b>“අපායං ගච්ඡිස්සන්තීති ආපායිකා”</b>ති। අඤ්ඤෙ බ්රහ්මචාරිනො සුනිවත්ථෙ සුපාරුතෙ සුම්භකපත්තධරෙ ගාමනිගමරාජධානීසු <pb V=2.185/> පිණ්ඩාය චරිත්වා ජීවිකං කප්පෙන්තෙ දිස්වා සයම්පි තාදිසෙන ආකාරෙන <pb M=2.204/> තථාපටිපජ්ජනතො “අහං බ්රහ්මචාරී”ති පටිඤ්ඤං දෙන්තො විය හොතීති ආහ <b>“බ්රහ්මචාරිපටිඤ්ඤොති බ්රහ්මචාරිපටිරූපකො”</b>ති। “අහම්පි භික්ඛූ”ති වත්වා උපොසථඞ්ගාදීනි පවිසන්තො පන බ්රහ්මචාරිපටිඤ්ඤො හොතියෙව, තථා සඞ්ඝිකං ලාභං ගණ්හන්තො। තෙනාහ <b>“තෙසං වා…පෙ॰… එවංපටිඤ්ඤො”</b>ති। <b>අක්කොසතී</b>ති “අස්සමණොසි, සමණපටිඤ්ඤොසී”තිආදිනා අක්කොසති। <b>පරිභාසතී</b>ති “සො ත්වං ‘හොතු, මුණ්ඩකසමණො අහ’න්ති මඤ්ඤසි, ඉදානි තෙ අස්සමණභාවං ආරොපෙස්සාමී”තිආදිනා වදන්තො පරිභාසති।
bod:කිලෙසකාමොපි අස්සාදියමානො වත්ථුකාමන්තොගධොයෙව, කිලෙසකාමවසෙන ච තෙසං අස්සාදනං සියාති ආහ <b>“කිලෙසකාමෙන වත්ථුකාමෙ සෙවන්තස්සා”</b>ති। <b>කිලෙසකාමෙනා</b>ති කරණත්ථෙ කරණවචනං। <b>නත්ථි දොසො</b>ති අස්සාදෙත්වා විසයපරිභොගෙ නත්ථි ආදීනවො, තප්පච්චයා න කොචි අන්තරායොති අධිප්පායො। <b>පාතබ්බතං ආපජ්ජතී</b>ති පරිභුඤ්ජනකතං උපගච්ඡති। පරිභොගත්ථො හි අයං පා-සද්දො, කත්තුසාධනො ච තබ්බ-සද්දො, යථාරුචි පරිභුඤ්ජතීති අත්ථො। <b>පිවිතබ්බතං පරිභුඤ්ජිතබ්බත</b>න්ති එත්ථාපි කත්තුවසෙනෙව අත්ථො වෙදිතබ්බො।
cen:ආපායිකසුත්තවණ්ණනා නිට්ඨිතා।
sub:2:දුල්ලභසුත්තවණ්ණනා
bod:115:දුතියෙ පරෙන කතස්ස උපකාරස්ස අනුරූපප්පවත්ති අත්තනි කතං උපකාරං උපකාරතො ජානන්තො වෙදියන්තො <b>කතඤ්ඤූ කතවෙදී</b>ති ආහ <b>“ඉමිනා මය්හං කත”</b>න්තිආදි।
cen:දුල්ලභසුත්තවණ්ණනා නිට්ඨිතා।
sub:3:අප්පමෙය්යසුත්තවණ්ණනා
bod:116:තතියෙ <b>සුඛෙන මෙතබ්බො</b>ති යථා පරිත්තස්ස උදකස්ස සුඛෙන පමාණං ගය්හති, එවමෙව “උද්ධතො”තිආදිනා යථාවුත්තෙහි අගුණඞ්ගෙහි <pb M=2.205/> සමන්නාගතස්ස සුඛෙන පමාණං ගය්හතීති, සුඛෙන මෙතබ්බො। <b>දුක්ඛෙන මෙතබ්බො</b>ති යථා මහාසමුද්දස්ස දුක්ඛෙන පමාණං ගය්හති, එවමෙව “අනුද්ධතො”තිආදිනා දස්සිතෙහි ගුණඞ්ගෙහි සමන්නාගතස්ස දුක්ඛෙන පමාණං ගය්හති, “අනාගාමී <pb V=2.186/> නු ඛො ඛීණාසවො නු ඛො”ති වත්තබ්බතං ගච්ඡති, තෙනෙස දුක්ඛෙන මෙතබ්බො। <b>පමෙතුං න සක්කොතී</b>ති යථා ආකාසස්ස න සක්කා පමාණං ගහෙතුං, එවං ඛීණාසවස්ස, තෙනෙස පමෙතුං න සක්කාති <b>අප්පමෙය්යො</b>।
bod:සාරාභාවෙන තුච්ඡත්තා නළො විය නළො, මානොති ආහ <b>“උන්නළොති උග්ගතනළො”</b>ති, උට්ඨිතතුච්ඡමානොති වුත්තං හොති। තෙනාහ <b>“තුච්ඡමානං උක්ඛිපිත්වා ඨිතොති අත්ථො”</b>ති। මනො හි සෙය්යස්ස සෙය්යොති සදිසොති ච පවත්තියා විසෙසතො තුච්ඡො। <b>චාපල්ලෙනා</b>ති චපලභාවෙන, තණ්හාලොලුප්පෙනාති අත්ථො। <b>මුඛරො</b>ති මුඛෙන ඵරුසො, ඵරුසවාචොති අත්ථො। <b>විකිණ්ණවාචො</b>ති විසටවචනො සම්ඵප්පලාපිතාය අපරියන්තවචනො। තෙනාහ <b>“අසඤ්ඤතවචනො”</b>ති, දිවසම්පි නිරත්ථකවචනං පලාපීති වුත්තං හොති। <b>චිත්තෙකග්ගතාරහිතො</b>ති උපචාරප්පනාසමාධිරහිතො චණ්ඩසොතෙ බද්ධනාවා විය අනවට්ඨිතකිරියො। <b>භන්තචිත්තො</b>ති අනවට්ඨිතචිත්තො පණ්ණාරුළ්හවාලමිගසදිසො। <b>විවටින්ද්රියො</b>ති සංවරාභාවෙන ගිහිකාලෙ විය අසංවුතචක්ඛාදිඉන්ද්රියො।
cen:අප්පමෙය්යසුත්තවණ්ණනා නිට්ඨිතා।
sub:4:ආනෙඤ්ජසුත්තවණ්ණනා
bod:117:චතුත්ථෙ සහ බ්යයති ගච්ඡතීති සහබ්යො, සහපවත්තනකො। තස්ස භාවො <b>සහබ්යතා,</b> සහපවත්තීති ආහ <b>“සහභාවං උපපජ්ජතී”</b>ති। “යාවතකං තෙසං දෙවානං ආයුප්පමාණං, තං සබ්බං ඛෙපෙත්වා නිරයම්පි ගච්ඡතී”තිආදිවචනතො අරූපභවතො චුතස්ස අපායූපපත්ති වුත්තා විය දිස්සතීති තන්නිවත්තනත්ථං භගවතො අධිප්පායං විවරන්තො “සන්ධායභාසිතමිදං වචන”න්ති දීපෙති <b>“නිරයාදීහි අවිප්පමුත්තත්තා”</b>තිආදිනා। න හි තස්ස උපචාරජ්ඣානතො බලවතරං අකුසලං අත්ථීති। ඉමිනා තතො චවන්තානං උපචාරජ්ඣානමෙව පටිසන්ධිජනකං කම්මන්ති දීපෙති। අධිකං <pb M=2.206/> පයසති පයුජ්ජති එතෙනාති <b>අධිප්පයාසො,</b> සවිසෙසං ඉතිකත්තබ්බකිරියා। තෙනාහ <b>“අධිකප්පයොගො”</b>ති। සෙසමෙත්ථ උත්තානමෙව।
cen:ආනෙඤ්ජසුත්තවණ්ණනා නිට්ඨිතා।
sub:5:විපත්තිසම්පදාසුත්තවණ්ණනා
bod:118:පඤ්චමෙ <pb V=2.187/> <b>දින්න</b>න්ති දෙය්යධම්මසීසෙන දානං වුත්තන්ති ආහ <b>“දින්නස්ස ඵලාභාවං සන්ධාය වදතී”</b>ති। දින්නං පන අන්නාදිවත්ථුං කථං පටික්ඛිපති। එස නයො <b>“යිට්ඨං හුත”</b>න්ති එත්ථාපි। <b>මහායාගො</b>ති සබ්බසාධාරණං මහාදානං। <b>පහෙණකසක්කාරො</b>ති පාහුනකානං කාතබ්බසක්කාරො। <b>ඵල</b>න්ති ආනිසංසඵලං නිස්සන්දඵලඤ්ච। <b>විපාකො</b>ති සදිසඵලං। <b>පරලොකෙ ඨිතස්ස අයං ලොකො නත්ථී</b>ති පරලොකෙ ඨිතස්ස කම්මුනා ලද්ධබ්බො අයං ලොකො න හොති। <b>ඉධලොකෙ ඨිතස්සපි පරලොකො නත්ථී</b>ති ඉධලොකෙ ඨිතස්ස කම්මුනා ලද්ධබ්බො පරලොකො න හොති। තත්ථ කාරණමාහ <b>“සබ්බෙ තත්ථ තත්ථෙව උච්ඡිජ්ජන්තී”</b>ති। ඉමෙ සත්තා යත්ථ යත්ථ භවයොනිගතිආදීසු ඨිතා, තත්ථ තත්ථෙව උච්ඡිජ්ජන්ති, ද්වයවිනාසෙන විනස්සන්ති।
bod:<b>ඵලාභාවවසෙනා</b>ති මාතාපිතූසු සම්මාපටිපත්තිමිච්ඡාපටිපත්තීනං ඵලස්ස අභාවවසෙන “නත්ථි මාතා, නත්ථි පිතා”ති වදති, න මාතාපිතූනං, නාපි තෙසු සම්මාපටිපත්තිමිච්ඡාපටිපත්තීනං අභාවවසෙන තෙසං ලොකපච්චක්ඛත්තා। පුබ්බුළකස්ස විය ඉමෙසං සත්තානං උප්පාදො නාම කෙවලො, න ච ඛනපුබ්බකොති දස්සනත්ථං <b>“නත්ථි සත්තා ඔපපාතිකා”</b>ති වුත්තන්ති ආහ <b>“චවිත්වා උප්පජ්ජනකා සත්තා නාම නත්ථීති වදතී”</b>ති। <b>සයං අභිඤ්ඤා සච්ඡිකත්වා පවෙදෙන්තී</b>ති යෙ ඉමඤ්ච ලොකං පරඤ්ච ලොකං අභිවිසිට්ඨාය පඤ්ඤාය සයං පච්චක්ඛං කත්වා පවෙදෙන්ති, තෙ නත්ථීති සබ්බඤ්ඤුබුද්ධානං අභාවං දීපෙති।
cen:විපත්තිසම්පදාසුත්තවණ්ණනා නිට්ඨිතා।
sub:6-7:අපණ්ණකසුත්තාදිවණ්ණනා
bod:119-120:ඡට්ඨෙ <pb M=2.207/> <b>ඡහි තලෙහි සමන්නාගතො පාසකො</b>ති චතූසු පස්සෙසු චත්තාරි තලානි, ද්වීසු කොටීසු ද්වෙ තලානීති එවං ඡහි තලෙහි සමන්නාගතො පාසකකීළාපසුතානං මණිසදිසො පාසකවිසෙසො। සත්තමං උත්තානමෙව।
cen:අපණ්ණකසුත්තාදිවණ්ණනා නිට්ඨිතා।
sub:8:පඨමසොචෙය්යසුත්තවණ්ණනා
bod:121:අට්ඨමෙ <pb V=2.188/> <b>සුචිභාවො</b>ති කිලෙසාසුචිවිගමෙන සුද්ධභාවො අසංකිලිට්ඨභාවො, අත්ථතො කායසුචරිතාදීනි।
cen:පඨමසොචෙය්යසුත්තවණ්ණනා නිට්ඨිතා।
sub:9:දුතියසොචෙය්යසුත්තවණ්ණනා
bod:122:නවමෙ සමුච්ඡෙදවසෙන පහීනසබ්බකායදුච්චරිතතාය කායෙ, කායෙන වා සුචි <b>කායසුචි</b>। තෙනාහ <b>“කායද්වාරෙ”</b>තිආදි। <b>සොචෙය්යසම්පන්න</b>න්ති පටිප්පස්සද්ධකිලෙසත්තා පරිසුද්ධාය සොචෙය්යසම්පත්තියා උපෙතං। නින්හාතා අග්ගමග්ගසලිලෙන වික්ඛාලිතා පාපා එතෙනාති <b>නින්හාතපාපකො,</b> ඛීණාසවො। තෙනාහ <b>“ඛීණාසවොව කථිතො”</b>ති।
cen:දුතියසොචෙය්යසුත්තවණ්ණනා නිට්ඨිතා।
sub:10:මොනෙය්යසුත්තවණ්ණනා
bod:123:දසමෙ මුනිනො භාවා <b>මොනෙය්යානි,</b> යෙහි ධම්මෙහි උභයහිතමුනනතො මුනි නාම හොති, තෙ මුනිභාවකරා මොනෙය්යා පටිපදා ධම්මා එව වුත්තා। මුනිනො වා එතානි <b>මොනෙය්යානි,</b> යථාවුත්තධම්මා එව। තත්ථ යස්මා කායෙන අකත්තබ්බස්ස අකරණං, කත්තබ්බස්ස ච කරණං <pb M=2.208/>, “අත්ථි ඉමස්මිං කායෙ කෙසා”තිආදිනා (දී॰ නි॰ 2.377; ම॰ නි॰ 1.110; සං॰ නි॰ 4.127; ඛු॰ පා॰ 3.ද්වත්තිංසාකාර) කායසඞ්ඛාතස්ස ආරම්මණස්ස ජානනං, කායස්ස ච සමුදයතො අත්ථඞ්ගමතො අස්සාදතො ආදීනවතො නිස්සරණතො ච යාථාවතො පරිජානනතා, තථා පරිජානනවසෙන පන පවත්තො විපස්සනාමග්ගො, තෙන ච කායෙ ඡන්දරාගස්ස පජහනං, කායසඞ්ඛාරං නිරොධෙත්වා පත්තබ්බසමාපත්ති වා, සබ්බෙ එතෙ කායමුඛෙන පවත්තා මොනෙය්යප්පටිපදා ධම්මා <b>කායමොනෙය්යං නාම</b>। තස්මා තමත්ථං දස්සෙතුං “කතමං කායමොනෙය්යං? තිවිධකායදුච්චරිතස්ස පහානං කායමොනෙය්යං, තිවිධකායසුචරිතම්පි කායමොනෙය්ය”න්තිආදිනා (මහානි॰ 14) පාළි ආගතා। ඉධාපි තෙනෙව පාළිනයෙන අත්ථං දස්සෙන්තො <b>“තිවිධකායදුච්චරිතප්පහානං කායමොනෙය්යං නාමා”</b>තිආදිමාහ।
bod:ඉදානි <pb V=2.189/> “කතමං වචීමොනෙය්යං? චතුබ්බිධවචීදුච්චරිතස්ස පහානං වචීමොනෙය්යං, චතුබ්බිධං වචීසුචරිතං, වාචාරම්මණෙ ඤාණං, වාචාපරිඤ්ඤා, පරිඤ්ඤාසහගතො මග්ගො, වාචාය ඡන්දරාගස්ස පහානං, වචීසඞ්ඛාරනිරොධො දුතියජ්ඣානසමාපත්ති වචීමොනෙය්ය”න්ති ඉමාය පාළියා වුත්තමත්ථං අතිදීපෙන්තො <b>“වචීමොනෙය්යෙපි එසෙව නයො”</b>තිආදිමාහ। තත්ථ චොපනවාචඤ්චෙව සද්දවාචඤ්ච ආරබ්භ පවත්තා පඤ්ඤා <b>වාචාරම්මණෙ ඤාණං</b>। තස්සා වාචාය සමුදයාදිතො පරිජානනං <b>වාචාපරිඤ්ඤා</b>।
bod:“කතමං මනොමොනෙය්යං? තිවිධමනොදුච්චරිතස්ස පහානං මනොමොනෙය්යං, තිවිධං මනොසුච්චරිතං, මනාරම්මණෙ ඤාණං, මනපරිඤ්ඤා, පරිඤ්ඤාසහගතො මග්ගො, මනස්මිං ඡන්දරාගස්ස පහානං, චිත්තසඞ්ඛාරනිරොධො සඤ්ඤාවෙදයිතනිරොධසමාපත්ති මනොමොනෙය්ය”න්ති ඉමාය පාළියා ආගතනයෙන අත්ථං විභාවෙන්තො <b>“මනොමොනෙය්යෙපි ඉමිනාව නයෙන අත්ථං ඤත්වා”</b>තිආදිමාහ। තත්ථ ච එකාසීතිවිධං ලොකියචිත්තං ආරබ්භ පවත්තඤාණං<b> මනාරම්මණෙ ඤාණං।</b> තස්ස සමුදයාදිතො පරිජානනං <b>මනපරිඤ්ඤා</b>ති අයං විසෙසො।
cen:මොනෙය්යසුත්තවණ්ණනා නිට්ඨිතා।
cen:ආපායිකවග්ගවණ්ණනා නිට්ඨිතා।
