cha:9:කම්මට්ඨානපරිච්ඡෙදවණ්ණනා
bod:1:<b>ඉතො</b> <pb V=.223/> පච්චයනිද්දෙසතො පරං නීවරණානං සමනට්ඨෙන <b>සමථ</b>සඞ්ඛාතානං, අනිච්චාදිවිවිධාකාරතො දස්සනට්ඨෙන <b>විපස්සනා</b>සඞ්ඛාතානඤ්ච ද්වින්නං <b>භාවනානං</b> දුවිධම්පි <b>කම්මට්ඨානං</b> දුවිධභාවනාකම්මස්ස පවත්තිට්ඨානතාය කම්මට්ඨානභූතමාරම්මණං උත්තරුත්තරයොගකම්මස්ස පදට්ඨානතාය කම්මට්ඨානභූතං භාවනාවීථිඤ්ච <b>යථාක්කමං</b> සමථවිපස්සනානුක්කමෙන පවක්ඛාමීති යොජනා।
tit:සමථකම්මට්ඨානං
sub:චරිතභෙදවණ්ණනා
bod:3:රාගො ව චරිතා පකතීති <b>රාගචරිතා</b>। එවං <b>දොසචරිතා</b>දයොපි। <b>චරිතසඞ්ගහො</b>ති මූලචරිතවසෙන පුග්ගලසඞ්ගහො, සංසග්ගවසෙන පන තෙසට්ඨි චරිතා හොන්ති। වුත්තඤ්හි –
gax:“රාගාදිකෙ තිකෙ සත්ත, සත්ත සද්ධාදිකෙ තිකෙ।
gae:එකද්විතිකමූලම්හි, මිස්සතො සත්තසත්තක”න්ති॥
bod:එත්ථ හි රාගචරිතා දොසචරිතා මොහචරිතා රාගදොසචරිතා රාගමොහචරිතා දොසමොහචරිතා රාගදොසමොහචරිතාති <pb M=.257/> එවං රාගාදිකෙ තිකෙ සත්තකමෙකං। තථා සද්ධාචරිතා බුද්ධිචරිතා විතක්කචරිතා සද්ධාබුද්ධිචරිතා සද්ධාබුද්ධිවිතක්කචරිතා බුද්ධිවිතක්කචරිතා සද්ධාබුද්ධිවිතක්කචරිතාති සද්ධාදිකෙපි තිකෙ එකන්ති එවං ද්වෙ තිකෙ අමිස්සෙත්වා චුද්දස චරිතා හොන්ති। රාගාදිතිකෙ පන එකද්විතිකමූලවසෙන සද්ධාදිතිකෙන සහ යොජිතෙ රාගසද්ධාචරිතා රාගබුද්ධිචරිතා රාගවිතක්කචරිතා රාගසද්ධාබුද්ධිචරිතා රාගසද්ධාවිතක්කචරිතා රාගබුද්ධිවිතක්කචරිතා රාගසද්ධාබුද්ධිවිතක්කචරිතාති රාගමූලනයෙ එකං සත්තකං, තථා “දොසසද්ධාචරිතා දොසබුද්ධිචරිතා දොසවිතක්කචරිතා”ත්යාදිනා දොසමූලනයෙපි එකං, “මොහසද්ධාචරිතා”ත්යාදිනා මොහමූලනයෙපි එකන්ති එවං එකමූලනයෙ සත්තකත්තයං හොති। යථා <pb V=.224/> චෙත්ථ, එවං ද්විමූලකනයෙපි “රාගදොසසද්ධාචරිතා රාගදොසබුද්ධිචරිතා රාගදොසවිතක්කචරිතා”ත්යාදිනා සත්තකත්තයං। තිමූලකනයෙ පන “රාගදොසමොහසද්ධාචරිතා”ත්යාදිනා එකං සත්තකන්ති එවං මිස්සතො සත්තසත්තකවසෙන එකූනපඤ්ඤාස චරිතා හොන්ති। ඉති ඉමා එකූනපඤ්ඤාස, පුරිමා ච චුද්දසාති තෙසට්ඨි චරිතා දට්ඨබ්බා। කෙචි පන දිට්ඨියා සද්ධිං “චතුසට්ඨී”ති වණ්ණෙන්ති।
cen:චරිතභෙදවණ්ණනා නිට්ඨිතා।
sub:භාවනාභෙදවණ්ණනා
bod:4:භාවනාය පටිසඞ්ඛාරකම්මභූතා, ආදිකම්මභූතා වා පුබ්බභාගභාවනා <b>පරිකම්මභාවනා</b> නාම। නීවරණවික්ඛම්භනතො පට්ඨාය ගොත්රභූපරියොසානා කාමාවචරභාවනා <b>උපචාරභාවනා</b> නාම। අප්පනාය සමීපචාරිත්තා ගාමූපචාරාදයො විය। මහග්ගතභාවප්පත්තා <b>අප්පනාභාවනා</b> නාම අප්පනාසඞ්ඛාතවිතක්කපමුඛත්තා <pb M=.258/>। සම්පයුත්තධම්මෙහි ආරම්මණෙ අප්පෙන්තො විය පවත්තතීති විතක්කො <b>අප්පනා</b>। තථා හි සො “අප්පනා බ්යප්පනා”ති (ධ॰ ස॰ 7) නිද්දිට්ඨො। තප්පමුඛතාවසෙන පන සබ්බෙපි මහග්ගතානුත්තරඣානධම්මා “අප්පනා”ති වුච්චන්ති।
cen:භාවනාභෙදවණ්ණනා නිට්ඨිතා।
sub:නිමිත්තභෙදවණ්ණනා
bod:5:පරිකම්මස්ස නිමිත්තං ආරම්මණත්තාති <b>පරිකම්මනිමිත්තං,</b> කසිණමණ්ඩලාදි। තදෙව චක්ඛුනා දිට්ඨං විය මනසා උග්ගහෙතබ්බං නිමිත්තං, උග්ගණ්හන්තස්ස වා නිමිත්තන්ති <b>උග්ගහනිමිත්තං</b>। තප්පටිභාගං වණ්ණාදිකසිණදොසරහිතං නිමිත්තං උපචාරප්පනානං ආරම්මණත්තාති <b>පටිභාගනිමිත්තං</b>।
bod:6:පථවීයෙව <pb V=.225/> කසිණං එකදෙසෙ අට්ඨත්වා අනන්තස්ස ඵරිතබ්බතාය සකලට්ඨෙනාති <b>පථවීකසිණං,</b> කසිණමණ්ඩලං। පටිභාගනිමිත්තං, තදාරම්මණඤ්ච ඣානං ‘පථවීකසිණ’න්ති වුච්චති। තථා <b>ආපොකසිණා</b>දීසුපි। තත්ථ පථවාදීනි චත්තාරි භූතකසිණානි। නීලාදීනි චත්තාරි වණ්ණකසිණානි, පරිච්ඡින්නාකාසො ආකාසකසිණං, චන්දාදිආලොකො ආලොකකසිණන්ති දට්ඨබ්බං।
bod:7:උද්ධං ධුමාතං සූනං ඡවසරීරං උද්ධුමාතං, තදෙව කුච්ඡිතට්ඨෙන<b>උද්ධුමාතකං</b>। එවං සෙසෙසුපි। සෙතරත්තාදිනා විමිස්සිතං යෙභුය්යෙන නීලවණ්ණං ඡවසරීරං <b>විනීලකං</b> විසෙසතො නීලකන්ති කත්වා। විස්සවන්තපුබ්බකං <b>විපුබ්බකං</b>। මජ්ඣෙ ද්විධා ඡින්නං <b>විච්ඡිද්දකං</b>। සොණසිඞ්ගාලාදීහි විවිධාකාරෙන ඛායිතං <pb M=.259/> <b>වික්ඛායිතකං</b>। සොණසිඞ්ගාලාදීහි විවිධෙනාකාරෙන ඛණ්ඩිත්වා තත්ථ තත්ථ ඛිත්තං <b>වික්ඛිත්තකං</b>। කාකපදාදිආකාරෙන සත්ථෙන හනිත්වා විවිධං ඛිත්තං <b>හතවික්ඛිත්තකං</b>। ලොහිතපග්ඝරණකං <b>ලොහිතකං</b>। කිමිකුලපග්ඝරණකං <b>පුළවකං</b>। අන්තමසො එකම්පි අට්ඨි <b>අට්ඨිකං</b>।
bod:8:අනු අනු සරණං අනුස්සති, අරහතාදිබුද්ධගුණාරම්මණා අනුස්සති <b>බුද්ධානුස්සති</b>। ස්වාක්ඛාතතාදිධම්මගුණාරම්මණා අනුස්සති <b>ධම්මානුස්සති</b>। සුප්පටිපන්නතාදිසංඝගුණාරම්මණා අනුස්සති <b>සංඝානුස්සති</b>। අඛණ්ඩතාදිනා සුපරිසුද්ධස්ස අත්තනො සීලගුණස්ස අනුස්සරණං <b>සීලානුස්සති</b>। විගතමලමච්ඡෙරතාදිවසෙන අත්තනො චාගානුස්සරණං <b>චාගානුස්සති</b>। “යෙහි සද්ධාදීහි සමන්නාගතා දෙවා දෙවත්තං ගතා, තාදිසා ගුණා මයි සන්තී”ති එවං දෙවතා සක්ඛිට්ඨානෙ ඨපෙත්වා අත්තනො සද්ධාදිගුණානුස්සරණං <b>දෙවතානුස්සති</b>। සබ්බදුක්ඛූපසමභූතස්ස නිබ්බානස්ස ගුණානුස්සරණං <b>උපසමානුස්සති</b>। ජීවිතින්ද්රියුපච්ඡෙදභූතස්ස මරණස්ස අනුස්සරණං <b>මරණානුස්සති</b>। කෙසාදිකායකොට්ඨාසෙ ගතා පවත්තා සති <b>කායගතාසති</b>। ආනඤ්ච අපානඤ්ච ආනාපානං, අස්සාසපස්සාසා, තදාරම්මණා සති <b>ආනාපානස්සති</b>।
bod:9:මිජ්ජති සිනිය්හතීති <b>මෙත්තා,</b> මිත්තෙසු භවාති වා <b>මෙත්තා,</b> සා සත්තානං හිතසුඛූපසංහරණලක්ඛණා। පරදුක්ඛාපනයනකාමතාලක්ඛණා කරුණා। පරසම්පත්තිපමොදලක්ඛණා මුදිතා। ඉට්ඨානිට්ඨෙසු මජ්ඣත්තාකාරප්පවත්තිලක්ඛණා උපෙක්ඛා। අප්පමාණසත්තාරම්මණත්තා <b>අප්පමඤ්ඤා</b>। උත්තමවිහාරභාවතො, උත්තමානං වා විහාරභාවතො <b>බ්රහ්මවිහාරො</b>।
bod:10:ගමනපරියෙසනපරිභොගාදිපච්චවෙක්ඛණවසෙන <pb M=.260/> <pb V=.226/> කබළීකාරාහාරෙ පටිකූලන්ති පවත්තා සඤ්ඤා <b>ආහාරෙ පටිකූලසඤ්ඤා</b>।
bod:11:පථවීධාතුආදීනං චතුන්නං ධාතූනං සලක්ඛණතො කෙසාදිසසම්භාරාදිතො ච වවත්ථානං <b>චතුධාතුවවත්ථානං</b>।
bod:12:අරූපෙ ආරම්මණෙ පවත්තා <b>ආරුප්පා</b>।
cen:නිමිත්තභෙදවණ්ණනා නිට්ඨිතා।
sub:සප්පායභෙදවණ්ණනා
bod:13:ඉදානි තස්ස තස්ස පුග්ගලස්ස චරිතානුකූලකම්මට්ඨානං දස්සෙතුං <b>“චරිතාසු පනා”</b>ත්යාදිමාහ। රාගො ව චරිතං පකති එතස්සාති <b>රාගචරිතො,</b> රාගබහුලො පුග්ගලො, රාගස්ස උජුවිපච්චනීකභාවතො අසුභකම්මට්ඨානං තස්ස සප්පායං। <b>ආනාපානං මොහචරිතස්ස, විතක්කචරිතස්ස ච සප්පායං</b> බුද්ධිවිසයභාවෙන මොහප්පටිපක්ඛත්තා, විතක්කසන්ධාවනස්ස නිවාරකත්තා ච। <b>ඡ බුද්ධානුස්සතිආදයො සද්ධාචරිතස්ස සප්පායා</b> සද්ධාවුද්ධිහෙතුභාවතො।
bod:17:<b>මරණඋපසමසඤ්ඤාවවත්ථානානි බුද්ධිචරිතස්ස සප්පායානි</b> ගම්භීරභාවතො බුද්ධියා එව විසයත්තා।
bod:18:<b>සෙසානී</b>ති චතුබ්බිධභූතකසිණආකාසආලොකකසිණආරුප්පචතුක්කවසෙන දසවිධානි। <b>තත්ථාපී</b>ති තෙසු දසසු කම්මට්ඨානෙසු। <b>පුථුලං මොහචරිතස්ස සප්පායං</b> සම්බාධෙ ඔකාසෙ චිත්තස්ස භිය්යොසොමත්තාය සම්මුය්හනතො। <b>ඛුද්දකං විතක්කචරිතස්ස සප්පායං</b> මහන්තාරම්මණස්ස විතක්කසන්ධාවනපච්චයත්තා। උජුවිපච්චනීකතො චෙව අතිසප්පායතාය <pb M=.261/> චෙතං වුත්තං। රාගාදීනං පන අවික්ඛම්භිකා, සද්ධාදීනං වා අනුපකාරිකා කසිණාදිභාවනා නාම නත්ථි।
cen:සප්පායභෙදවණ්ණනා නිට්ඨිතා।
sub:භාවනාභෙදවණ්ණනා
bod:19:<b>සබ්බත්ථාපී</b>ති <pb V=.227/> චත්තාලීසකම්මට්ඨානෙසුපි <b>නත්ථි අප්පනා,</b> බුද්ධගුණාදීනං පරමත්ථභාවතො, අනෙකවිධත්තා, එකස්සපි ගම්භීරභාවතො ච। බුද්ධානුස්සතිආදීසු දසසු කම්මට්ඨානෙසු අප්පනාවසෙන සමාධිස්ස පතිට්ඨාතුං අසක්කුණෙය්යත්තා අප්පනාභාවං අප්පත්වා සමාධි උපචාරභාවෙන පතිට්ඨාති। ලොකුත්තරසමාධි, පන දුතියචතුත්ථාරුප්පසමාධි ච සභාවධම්මෙපි භාවනාවිසෙසවසෙන අප්පනං පාපුණාති। විසුද්ධිභාවනානුක්කමවසෙන හි ලොකුත්තරො අප්පනං පාපුණාති। ආරම්මණසමතික්කමභාවනාවසෙන ආරුප්පසමාධි। අප්පනාප්පත්තස්සෙව හි චතුත්ථජ්ඣානසමාධිනො ආරම්මණසමතික්කමනමත්තං හොති।
bod:21:පඤ්චපි ඣානානි එතෙසමත්ථි, තත්ථ නියුත්තානීති වා <b>පඤ්චකජ්ඣානිකානි</b>।
bod:22:අසුභභාවනාය පටිකූලාරම්මණත්තා චණ්ඩසොතාය නදියා අරිත්තබලෙන නාවා විය විතක්කබලෙනෙව තත්ථ චිත්තං පවත්තතීති අසුභකම්මට්ඨානෙ අවිතක්කජ්ඣානාසම්භවතො <b>“පඨමජ්ඣානිකා”</b>ති වුත්තං।
bod:23:මෙත්තාකරුණාමුදිතානං දොමනස්සසහගතබ්යාපාදවිහිංසානභිරතීනං පහායකත්තා දොමනස්සප්පටිපක්ඛෙන සොමනස්සෙනෙව සහගතතා යුත්තාති <b>“මෙත්තාදයො තයො චතුක්කජ්ඣානිකා”</b>ති වුත්තා।
bod:24:“සබ්බෙ <pb M=.262/> සත්තා සුඛිතා හොන්තු, දුක්ඛා මුච්චන්තු, ලද්ධසුඛසම්පත්තිතො මා විගච්ඡන්තූ”ති මෙත්තාදිවසප්පවත්තබ්යාපාරත්තයං පහාය කම්මස්සකතාදස්සනෙන සත්තෙසු මජ්ඣත්තාකාරප්පවත්තභාවනානිබ්බත්තාය තත්රමජ්ඣත්තුපෙක්ඛාය බලවතරත්තා උපෙක්ඛාබ්රහ්මවිහාරස්ස සුඛසහගතාසම්භවතො <b>“උපෙක්ඛා පඤ්චමජ්ඣානිකා”</b>ති වුත්තා।
cen:භාවනාභෙදවණ්ණනා නිට්ඨිතා।
sub:ගොචරභෙදවණ්ණනා
bod:26:<b>යථාරහ</b>න්ති <pb V=.228/> තංතංආරම්මණානුරූපතො। කස්සචි ආරම්මණස්ස අපරිබ්යත්තතාය <b>“පරියායෙනා”</b>ති වුත්තං।
bod:27:කසිණාසුභකොට්ඨාසානාපානස්සතීස්වෙව හි පරිබ්යත්තනිමිත්තසම්භවොති।
bod:28:<b>පථවීමණ්ඩලාදීසු නිමිත්තං උග්ගණ්හන්තස්සා</b>ති ආදිම්හි තාව චතුපාරිසුද්ධිසීලං විසොධෙත්වා දසවිධං පලිබොධං උපච්ඡින්දිත්වා පියගරුභාවනීයාදිගුණසමන්නාගතං කල්යාණමිත්තං උපසඞ්කමිත්වා අත්තනො චරියානුකූලං කම්මට්ඨානං ගහෙත්වා අට්ඨාරසවිධං අනනුරූපවිහාරං පහාය පඤ්චඞ්ගසමන්නාගතෙ අනුරූපවිහාරෙ විහරන්තස්ස කෙසනඛහරණාදිඛුද්දකපලිබොධුපච්ඡෙදං කත්වා කසිණමණ්ඩලාදීනි පුරතො කත්වා ආනාපානකොට්ඨාසාදීසු චිත්තං ඨපෙත්වා නිසීදිත්වා “පථවී පථවී”ත්යාදිනා තංතංභාවනානුක්කමෙන පථවීකසිණාදීසු තංතදාරම්මණෙසු නිමිත්තං උග්ගණ්හන්තස්ස। අයමෙත්ථ සඞ්ඛෙපො। විත්ථාරතො පන භාවනා <b>විසුද්ධිමග්ගතො</b> (විසුද්ධි॰ 1.54 ආදයො) ගහෙතබ්බා। දුවිධම්පි හි භාවනාවිධානං ඉධ ආචරියෙන <pb M=.263/> අතිසඞ්ඛෙපතො වුත්තං, තදත්ථදස්සනත්ථඤ්ච විත්ථාරනයෙ ආහරියමානෙ අතිප්පපඤ්චො සියාති මයම්පි තං න විත්ථාරෙස්සාම। <b>යදා පන තං නිමිත්තං චිත්තෙන සමුග්ගහිත</b>න්ති එවං පවත්තානුපුබ්බභාවනාවසෙන යදා තං පරිකම්මනිමිත්තං චිත්තෙන සම්මා උග්ගහිතං හොති। <b>මනොද්වාරස්ස ආපාථමාගත</b>න්ති චක්ඛුං නිම්මීලෙත්වා, අඤ්ඤත්ථ ගන්ත්වා වා මනසි කරොන්තස්ස කසිණමණ්ඩලසදිසමෙව හුත්වා මනොද්වාරිකජවනානං ආපාථං ආගතං හොති।
bod:29:<b>සමාධියතී</b>ති විසෙසතො චිත්තෙකග්ගතාපත්තියා සමාහිතා හොති।
bod:30:චිත්තසමාධානවසෙන පුග්ගලොපි සමාහිතොයෙවාති වුත්තං <b>“තථා සමාහිතස්සා”</b>ති। <b>තප්පටිභාග</b>න්ති උග්ගහනිමිත්තසදිසං, තතොයෙව හි තං “පටිභාගනිමිත්ත”න්ති වුච්චති। තං පන උග්ගහනිමිත්තතො අතිපරිසුද්ධං හොති। <b>වත්ථුධම්මවිමුච්චිත</b>න්ති පරමත්ථධම්මතො විමුත්තං, වත්ථුධම්මතො වා කසිණමණ්ඩලගතකසිණදොසතො විනිමුත්තං। භාවනාය නිබ්බත්තත්තා <b>භාවනාමයං। සමප්පිත</b>න්ති සුට්ඨු අප්පිතං।
bod:31:<b>තතො පට්ඨායා</b>ති පටිභාගනිමිත්තුප්පත්තිතො පට්ඨාය।
bod:33:පඤ්චසු ඣානඞ්ගෙසු එකෙකාරම්මණෙ උප්පන්නාවජ්ජනානන්තරං චතුපඤ්චජවනකතිපයභවඞ්ගතො <pb V=.229/> පරං අගන්ත්වා අපරාපරං ඣානඞ්ගාවජ්ජනසමත්ථතා <b>ආවජ්ජනවසිතා</b> නාම। සමාපජ්ජිතුකාමතානන්තරං කතිපයභවඞ්ගතො පරං අගන්ත්වා උප්පන්නාවජ්ජනානන්තරං සමාපජ්ජිතුං සමත්ථතා <b>සමාපජ්ජනවසිතා</b> නාම। සෙතු විය සීඝසොතාය නදියා ඔඝං භවඞ්ගවෙගං උපච්ඡින්දිත්වා යථාපරිච්ඡින්නකාලං ඣානං ඨපෙතුං සමත්ථතා භවඞ්ගපාතතො රක්ඛණයොග්යතා <b>අධිට්ඨානවසිතා</b> නාම। යථා පරිච්ඡින්නකාලං අනතික්කමිත්වා ඣානතො වුට්ඨානසමත්ථතා <b>වුට්ඨානවසිතා</b> නාම। අථ වා යථාපරිච්ඡින්නකාලතො උද්ධං ගන්තුං අදත්වා ඨපනසමත්ථතා <b>අධිට්ඨානවසිතා</b> <pb M=.264/> නාම। යථාපරිච්ඡින්නකාලතො අන්තො අවුට්ඨහිත්වා යථාකාලවසෙනෙව වුට්ඨානසමත්ථතා <b>වුට්ඨානවසිතා</b> නාමාති අලමතිප්පපඤ්චෙන। පච්චවෙක්ඛණවසිතා පන ආවජ්ජනවසිතාය එව සිද්ධා। ආවජ්ජනානන්තරජවනානෙව හි පච්චවෙක්ඛණජවනානි නාම। <b>විතක්කාදිඔළාරිකඞ්ගං පහානායා</b>ති දුතියජ්ඣානාදීහි විතක්කාදිඔළාරිකඞ්ගානං ඣානක්ඛණෙ අනුප්පාදාය। <b>පදහතො</b>ති පරිකම්මං කරොන්තස්ස। තස්ස පන උපචාරභාවනා නිප්ඵන්නා නාම හොති විතක්කාදීසු නිකන්තිවික්ඛම්භනතො පට්ඨායාති දට්ඨබ්බං। <b>යථාරහ</b>න්ති තංතංඣානිකකසිණාදිආරම්මණානුරූපං।
bod:36:ආකාසකසිණස්ස උග්ඝාටෙතුං අසක්කුණෙය්යත්තා වුත්තං <b>“ආකාසවජ්ජිතෙසූ”</b>ති। <b>කසිණ</b>න්ති කසිණපටිභාගනිමිත්තං। <b>උග්ඝාටෙත්වා</b>ති අමනසිකාරවසෙන උද්ධරිත්වා। <b>අනන්තවසෙන පරිකම්මං කරොන්තස්සා</b>ති “අනන්තං ආකාසං, අනන්තං ආකාස”න්ති ආකාසං ආරබ්භ පරිකම්මං කරොන්තස්ස, න පන කෙවලං “අනන්තං අනන්ත”න්ති। එවං විඤ්ඤාණඤ්චායතනෙපි। “අනන්ත”න්ති අවත්වාපි “ආකාසො ආකාසො (විසුද්ධි॰ 1.276), විඤ්ඤාණං විඤ්ඤාණ”න්ති (විසුද්ධි॰ 1.281) මනසි කාතුං වට්ටතීති ආචරියා।
bod:39:<b>“සන්තමෙතං, පණීතමෙත”න්ති පරිකම්මං කරොන්තස්සා</b>ති අභාවමත්තාරම්මණතාය “එතං සන්තං, එතං පණීත”න්ති භාවෙන්තස්ස।
bod:40:<b>අවසෙසෙසු චා</b>ති කසිණාදීහි සහ අප්පනාවහකම්මට්ඨානතො අවසෙසෙසු බුද්ධානුස්සතිආදීසු අට්ඨසු <pb M=.265/>, සඤ්ඤාවවත්ථානෙසු චාති දසසු කම්මට්ඨානෙසු। <b>පරිකම්මං කත්වා</b>ති “සො භගවා ඉතිපි අරහං, ඉතිපි සම්මාසම්බුද්ධො”ත්යාදිනා (විසුද්ධි॰ 1.124) වුත්තවිධානෙන පරිකම්මං කත්වා। <b>සාධුකමුග්ගහිතෙ</b>ති බුද්ධාදිගුණනින්නපොණපබ්භාරචිත්තතාවසෙන සුට්ඨු උග්ගහිතෙ। <b>පරිකම්මඤ්ච සමාධියතී</b>ති පරිකම්මභාවනා සමාහිතා නිප්ඵජ්ජති। <b>උපචාරො ච සම්පජ්ජතී</b>ති නීවරණානි වික්ඛම්භෙන්තො උපචාරසමාධි ච උප්පජ්ජති।
bod:41:<b>අභිඤ්ඤාවසෙන</b> <pb V=.230/> <b>පවත්තමාන</b>න්ති අභිවිසෙසතො ජානනට්ඨෙන අභිඤ්ඤාසඞ්ඛාතං ඉද්ධිවිධාදිපඤ්චලොකියාභිඤ්ඤාවසෙන පවත්තමානං, <b>අභිඤ්ඤාපාදකපඤ්චමජ්ඣානා වුට්ඨහිත්වා</b>ති කසිණානුලොමාදීහි චුද්දසහාකාරෙහි (විසුද්ධි॰ 2.365) චිත්තං පරිදමෙත්වා අභිනීහාරක්ඛමං කත්වා උපෙක්ඛෙකග්ගතායොගතො අනුරූපත්තා ච රූපාවචරපඤ්චමජ්ඣානමෙව අභිඤ්ඤානං පාදකං පතිට්ඨාභූතං පථවාදිකසිණාරම්මණං පඤ්චමජ්ඣානං, තං සමාපජ්ජිත්වා තතො වුට්ඨාය। <b>අධිට්ඨෙය්යාදිකමාවජ්ජෙත්වා</b>ති ඉද්ධිවිධඤාණස්ස පරිකම්මකාලෙ අධිට්ඨාතබ්බං විකුබ්බනීයං සතාදිකං කොමාරරූපාදිකං, දිබ්බසොතස්ස පරිකම්මකාලෙ ථූලසුඛුමභෙදං සද්දං, චෙතොපරියඤාණස්ස පරිකම්මකාලෙ පරස්ස හදයඞ්ගතවණ්ණදස්සනෙන සරාගාදිභෙදං චිත්තං, පුබ්බෙනිවාසානුස්සතිඤාණස්ස පරිකම්මසමයෙ පුරිමභවෙසු චුතිචිත්තාදිභෙදං පුබ්බෙ නිවුත්ථක්ඛන්ධං, දිබ්බචක්ඛුස්ස පරිකම්මසමයෙ ඔභාසඵරිතට්ඨානගතං රූපං වා ආවජ්ජෙත්වා।
bod:<b>පරිකම්මං කරොන්තස්සා</b>ති “සතං හොමි, සහස්සං හොමී”ත්යාදිනා පරිකම්මං කරොන්තස්ස। <b>රූපාදීසූ</b>ති පරිකම්මවිසයභූතෙසු රූපපාදකජ්ඣානසද්දපරචිත්තපුබ්බෙනිවුත්ථක්ඛන්ධාදිභෙදෙසු ආරම්මණෙසු। එත්ථ හි ඉද්ධිවිධඤාණස්ස තාව පාදකජ්ඣානං, කායො, රූපාදිඅධිට්ඨානෙ රූපාදීනි චාති ඡ ආරම්මණානි <pb M=.266/>। තත්ථ පාදකජ්ඣානං අතීතමෙව, කායො පච්චුප්පන්නො, ඉතරං පච්චුප්පන්නමනාගතං වා। දිබ්බසොතස්ස පන සද්දොයෙව, සො ච ඛො පච්චුප්පන්නො। පරචිත්තවිජානනාය පන අතීතෙ සත්තදිවසෙසු, අනාගතෙ සත්තදිවසෙසු ච පවත්තං පරිත්තාදීසු යං කිඤ්චි තිකාලිකං චිත්තමෙව ආරම්මණං හොතීති <b>මහාඅට්ඨකථාචරියා</b> (විසුද්ධි॰ 2.416; ධ॰ ස॰ අට්ඨ॰ 1434)।
bod:<b>සඞ්ගහකාරා පන</b> “චත්තාරොපි ඛන්ධා”ති (ධ॰ ස॰ අට්ඨ॰ 1434) වදන්ති, කථං පනස්සා පච්චුප්පන්නචිත්තාරම්මණතා, නනු ච ආවජ්ජනාය ගහිතමෙව ඉද්ධිචිත්තස්ස ආරම්මණං හොති, ආවජ්ජනාය ච පච්චුප්පන්නචිත්තමාරම්මණං කත්වා නිරුජ්ඣමානාය තංසමකාලමෙව පරස්ස චිත්තම්පි නිරුජ්ඣතීති ආවජ්ජනජවනානං කාලවසෙන එකාරම්මණතා න සියා, මග්ගඵලවීථිතො අඤ්ඤත්ථ ආවජ්ජනජවනානං කථඤ්ච නානාරම්මණතා න අධිප්පෙතාති? <b>අට්ඨකථායං</b> (විසුද්ධි॰ 2.416; ධ॰ ස॰ අට්ඨ॰ 1434) තාව සන්තතිඅද්ධාපච්චුප්පන්නාරම්මණතා යොජිතා। <b>ආනන්දාචරියො</b> (ධ॰ ස॰ මූලටී॰ 1434 ථොක විසදිසං) පන භණති “පාදකජ්ඣානතො වුට්ඨාය පච්චුප්පන්නාදිවිභාගං අකත්වා කෙවලං ‘ඉමස්ස චිත්තං <pb V=.231/> ජානාමි’ච්චෙව පරිකම්මං කත්වා පුනපි පාදකජ්ඣානං සමාපජ්ජිත්වා වුට්ඨාය අවිසෙසෙනෙව චිත්තං ආවජ්ජෙත්වා තිණ්ණං, චතුන්නං වා පරිකම්මානං අනන්තරං චෙතොපරියඤාණෙන පරස්ස චිත්තං පටිවිජ්ඣති රූපං විය දිබ්බචක්ඛුනා। පච්ඡා කාමාවචරචිත්තෙන සරාගාදිවවත්ථානම්පි කරොති නීලාදිවවත්ථානං විය। තානි ච සබ්බානි අභිමුඛීභූතචිත්තාරම්මණානෙව, අනිට්ඨෙ ච ඨානෙ නානාරම්මණතාදොසො නත්ථි අභින්නාකාරප්පවත්තිතො”ති। පුබ්බෙනිවාසානුස්සතිඤාණස්ස පුබ්බෙ නිවුත්ථක්ඛන්ධා, ඛන්ධප්පටිබද්ධානි ච නාමගොත්තානි, නිබ්බානඤ්ච ආරම්මණං හොති, දිබ්බචක්ඛුස්ස පන රූපමෙව <pb M=.267/> පච්චුප්පන්නන්ති අයමෙතෙසං ආරම්මණවිභාගො। <b>යථාරහමප්පෙතී</b>ති තංතංපරිකම්මානුරූපතො අප්පෙති।
bod:42:ඉදානි ආරම්මණානං භෙදෙන අභිඤ්ඤාභෙදං දස්සෙතුං “ඉද්ධිවිධා”ත්යාදිමාහ। අධිට්ඨානාදි ඉද්ධිප්පභෙදො එතිස්සාති <b>ඉද්ධිවිධා</b>। දිබ්බානං සොතසදිසතාය, දිබ්බවිහාරසන්නිස්සිතතාය ච දිබ්බඤ්ච තං සොතඤ්චාති <b>දිබ්බසොතං</b>। පරෙසං චිත්තං විඤ්ඤායති එතායාති <b>පරචිත්තවිජානනා</b>। අත්තනො සන්තානෙ නිවුත්ථවසෙන චෙව ගොචරනිවාසවසෙන ච පුබ්බෙ අතීතභවෙසු ඛන්ධාදීනං අනුස්සරණං <b>පුබ්බෙනිවාසානුස්සති</b>। වුත්තනයෙන දිබ්බඤ්ච තං චක්ඛු චාති <b>දිබ්බචක්ඛු</b>। ‘චුතූපපාතඤාණ’න්ති පන දිබ්බචක්ඛුමෙව වුච්චති। යථාකම්මූපගඤාණඅනාගතංසඤාණානිපි දිබ්බචක්ඛුවසෙනෙව ඉජ්ඣන්ති। න හි තෙසං විසුං පරිකම්මං අත්ථි। තත්ථ අනාගතංසඤාණස්ස තාව අනාගතෙ සත්තදිවසතො පරං පවත්තනකං චිත්තචෙතසිකං දුතියදිවසතො පට්ඨාය පවත්තනකඤ්ච යං කිඤ්චි ආරම්මණං හොති। තඤ්හි සවිසයෙ සබ්බඤ්ඤුතඤ්ඤාණගතිකන්ති। යථා කම්මූපගඤාණස්ස පන කුසලාකුසලසඞ්ඛාතා චෙතනා, චත්තාරොපි වා ඛන්ධා ආරම්මණන්ති දට්ඨබ්බං।
bod:ගොචරවසෙන භෙදො <b>ගොචරභෙදො</b>।
cen:ගොචරභෙදවණ්ණනා නිට්ඨිතා।
cen:සමථකම්මට්ඨානවණ්ණනා නිට්ඨිතා।
tit:විපස්සනාකම්මට්ඨානං
sub:විසුද්ධිභෙදවණ්ණනා
bod:43:අනිච්චාදිවසෙන <pb V=.232/> විවිධාකාරෙන පස්සතීති විපස්සනා, අනිච්චානුපස්සනාදිකා භාවනාපඤ්ඤා। තස්සා කම්මට්ඨානං, සායෙව වා කම්මට්ඨානන්ති විපස්සනාකම්මට්ඨානං। තස්මිං <b>විපස්සනාකම්මට්ඨානෙ</b> සත්තවිධෙන විසුද්ධිසඞ්ගහොති සම්බන්ධො।
bod:44:අනිච්චතායෙව <pb M=.268/> ලක්ඛණං ලක්ඛිතබ්බං, ලක්ඛීයති අනෙනාති වා <b>අනිච්චලක්ඛණං</b>। උදයවයපටිපීළනසඞ්ඛාතදුක්ඛභාවො ව ලක්ඛණන්ති <b>දුක්ඛලක්ඛණං</b>। පරපරිකප්පිතස්ස අත්තනො අභාවො අනත්තතා, තදෙව ලක්ඛණන්ති <b>අනත්තලක්ඛණං</b>।
bod:45:තිණ්ණං ලක්ඛණානං අනු අනු පස්සනා <b>අනිච්චානුපස්සනා</b>දිකා।
bod:46:ඛන්ධාදීනං කලාපතො සම්මසනවසප්පවත්තං ඤාණං <b>සම්මසනඤාණං</b>। උප්පාදභඞ්ගානුපස්සනාවසප්පවත්තඤාණං <b>උදයබ්බයඤාණං</b>। උදයං මුච්චිත්වා වයෙ පවත්තං ඤාණං <b>භඞ්ගඤාණං</b>। සඞ්ඛාරානං භයතො අනුපස්සනාවසෙන පවත්තං ඤාණං <b>භයඤාණං,</b> දිට්ඨභයානං ආදීනවතො පෙක්ඛණවසෙන පවත්තං ඤාණං <b>ආදීනවඤාණං,</b> දිට්ඨාදීනවෙසු නිබ්බින්දනවසප්පවත්තං ඤාණං <b>නිබ්බිදාඤාණං</b>। නිබ්බින්දිත්වා සඞ්ඛාරෙහි මුච්චිතුකම්යතාවසෙන පවත්තං ඤාණං <b>මුච්චිතුකම්යතාඤාණං</b>। මුච්චනස්ස උපායසම්පටිපාදනත්ථං පුන සඞ්ඛාරානං පරිග්ගහවසප්පවත්තං ඤාණං <b>පටිසඞ්ඛාඤාණං</b>। පටිසඞ්ඛාතධම්මෙසු භයනන්දීවිවජ්ජනවසෙන අජ්ඣුපෙක්ඛිත්වා පවත්තං ඤාණං <b>සඞ්ඛාරුපෙක්ඛාඤාණං</b>। පුරිමානං නවන්නං කිච්චනිප්ඵත්තියා, උපරි ච සත්තතිංසාය බොධිපක්ඛියධම්මානං අනුකූලං ඤාණං <b>අනුලොමඤාණං</b>।
bod:47:අත්තසුඤ්ඤතාය <b>සුඤ්ඤතො</b>। සංයොජනාදීහි විමුච්චනට්ඨෙන <b>විමොක්ඛො</b>। නිච්චනිමිත්තාදිනො අභාවතො <b>අනිමිත්තො</b>। පණිහිතස්ස තණ්හාපණිධිස්ස අභාවතො <b>අප්පණිහිතො</b>।
bod:49:යො <pb V=.233/> නං පාති, තං මොක්ඛෙති අපායාදීහි දුක්ඛෙහීති පාතිමොක්ඛං, තදෙව කායදුච්චරිතාදීහි සංවරණතො සංවරො, සමාධානොපධාරණට්ඨෙන සීලඤ්චාති <b>පාතිමොක්ඛසංවරසීලං</b>। මනච්ඡට්ඨානං ඉන්ද්රියානං රූපාදීසු සංවරණවසෙන <pb M=.269/> පවත්තං සීලං <b>ඉන්ද්රියසංවරසීලං</b>। මිච්ඡාජීව විවජ්ජනෙන ආජීවස්ස පරිසුද්ධිවසප්පවත්තං <b>ආජීවපාරිසුද්ධිසීලං</b>। පච්චයෙ සන්නිස්සිතං තෙසං ඉදමත්ථිකතාය පච්චවෙක්ඛණසීලං <b>පච්චයසන්නිස්සිතසීලං</b>। චතුබ්බිධත්තා දෙසනාසංවරපරියෙට්ඨිපච්චවෙක්ඛණවසෙන, පරිසුද්ධත්තා ච <b>චතුපාරිසුද්ධිසීලං</b> නාම।
bod:50:<b>චිත්තවිසුද්ධි නාම</b> චිත්තස්ස විනීවරණභාවාපාදනවසෙන විසොධනතො, චිත්තසීසෙන නිද්දිට්ඨත්තා, විසුද්ධත්තා චාති වා කත්වා।
bod:51:“ධම්මානං සාමඤ්ඤසභාවො ලක්ඛණං, කිච්චසම්පත්තියො රසො, උපට්ඨානාකාරො, ඵලඤ්ච පච්චුපට්ඨාන”න්ති එවං වුත්තානං ලක්ඛණාදීනං “ඵුසනලක්ඛණො ඵස්සො, කක්ඛළලක්ඛණා පථවී”ත්යාදිනා විත්ථාරතො, “නමනලක්ඛණං නාමං, රුප්පනලක්ඛණං රූප”න්ත්යාදිනා සඞ්ඛෙපතො ච පරිග්ගහො පච්චත්තලක්ඛණාදිවසෙන පරිච්ඡිජ්ජ ගහණං දුක්ඛසච්චවවත්ථානං <b>දිට්ඨිවිසුද්ධි නාම</b> “නාමරූපතො අත්තා නත්ථී”ති දස්සනතො දිට්ඨි ච අත්තදිට්ඨිමලවිසොධනතො විසුද්ධි චාති කත්වා।
bod:52:<b>පච්චයපරිග්ගහො</b>ති නාමඤ්ච රූපඤ්ච පටිසන්ධියං තාව අවිජ්ජාතණ්හාඋපාදානකම්මහෙතුවසෙන නිබ්බත්තති। පවත්තියඤ්ච රූපං කම්මචිත්තඋතුආහාරපච්චයවසෙන, නාමඤ්ච චක්ඛුරූපාදිනිස්සයාරම්මණාදිපච්චයවසෙන, විසෙසතො ච යොනිසොමනසිකාරාදිචතුචක්කසම්පත්තියා කුසලං, තබ්බිපරියායෙන අකුසලං, කුසලාකුසලවසෙන විපාකො භවඞ්ගාදිවසෙන ආවජ්ජනං, ඛීණාසවසන්තානවසෙන කිරියජවනං, ආවජ්ජනඤ්ච උප්පජ්ජතීති එවං සාධාරණාසාධාරණවසෙන තීසු අද්ධාසු නාමරූපප්පවත්තියා පච්චක්ඛාදිසිද්ධස්ස කම්මාදිපච්චයස්ස පරිග්ගණ්හනං සමුදයසච්චස්ස වවත්ථානං <b>කඞ්ඛාවිතරණවිසුද්ධි නාම</b> “අහොසිං නු ඛො අහමතීතමද්ධාන”න්ත්යාදිකාය <pb M=.270/> (ම॰ නි॰ 1.18; සං॰ නි॰ 2.20) සොළසවිධාය, “සත්ථරිකඞ්ඛතී”ත්යාදිකාය (ධ॰ ස॰ 1123; විභ॰ 915) අට්ඨවිධාය ච කඞ්ඛාය විතරණතො අතික්කමනතො කඞ්ඛාවිතරණා, අහෙතුකවිසමහෙතුදිට්ඨිමලවිසොධනතො විසුද්ධි චාති කත්වා।
bod:53:<b>තතො</b> <pb V=.234/> පච්චයපරිග්ගහතො පරං <b>තථාපරිග්ගහිතෙසු</b> පච්චත්තලක්ඛණාදිවවත්ථානවසෙන, පච්චයවවත්ථානවසෙන ච පරිග්ගහිතෙසු ලොකුත්තරවජ්ජෙසු තිභූමිපරියාපන්නෙසු නාමරූපෙසු <b>අතීතාදිභෙදභින්නෙසු ඛන්ධාදිනයමාරබ්භ</b> පඤ්චක්ඛන්ධඡද්වාරඡළාරම්මණඡද්වාරප්පවත්තධම්මාදිවසෙන ආගතං ඛන්ධාදිනයං ආරබ්භ <b>කලාපවසෙන</b> පිණ්ඩවසෙන <b>සඞ්ඛිපිත්වා</b> යං අතීතෙ ජාතං රූපං, තං අතීතෙව නිරුද්ධං। යං අනාගතෙ භාවි රූපං, තම්පි තත්ථෙව නිරුජ්ඣිස්සති। යං පච්චුප්පන්නං, තං අනාගතං අප්පත්වා එත්ථෙව නිරුජ්ඣති, තථා අජ්ඣත්තබහිද්ධසුඛුමඔළාරිකහීනපණීතරූපාදයො। තස්මා <b>“අනිච්චං</b> අත්තාදිවසෙන න ඉච්චං අනුපගන්තබ්බං <b>ඛයට්ඨෙන</b> ඛයගමනතො, <b>දුක්ඛං භයට්ඨෙන</b> භයකරත්තා, <b>අනත්තා අසාරකට්ඨෙන</b> අත්තසාරාදිඅභාවෙනා”ති ච “චක්ඛුං අනිච්චං…පෙ॰… මනො। රූපං…පෙ॰… ධම්මා। චක්ඛුවිඤ්ඤාණං…පෙ॰… මනොවිඤ්ඤාණං අනිච්චං දුක්ඛං අනත්තා”ත්යාදිනා (පටි॰ ම॰ 1.48) අතීතාදිඅද්ධාවසෙන, අතීතාදිසන්තානවසෙන, අතීතාදිඛණවසෙන ච <b>සම්මසනඤාණෙන</b> හුත්වාඅභාවඋදයබ්බයපටිපීළනඅවසවත්තනාකාරසඞ්ඛාතලක්ඛණත්තයසම්මසනවසප්පවත්තෙන කලාපසම්මසනඤාණෙන ලක්ඛණත්තයං <b>සම්මසන්තස්ස</b> පරිමජ්ජන්තස්ස।
bod:සම්මසනඤාණෙ පන උප්පන්නෙ පුන <b>තෙස්වෙව</b> සඞ්ඛාරෙසු “අවිජ්ජාසමුදයා රූපසමුදයො, තණ්හාකම්මආහාරසමුදයා රූපසමුදයො, තථා අවිජ්ජානිරොධා රූපනිරොධො, තණ්හාකම්මආහාරනිරොධා රූපනිරොධො”ති <pb M=.271/> (පටි॰ ම॰ 1.50) එවං රූපක්ඛන්ධෙ වෙදනාසඤ්ඤාසඞ්ඛාරක්ඛන්ධෙසුපි ආහාරං අපනෙත්වා “ඵස්සසමුදයා ඵස්සනිරොධා”ති ච එවං ඵස්සං පක්ඛිපිත්වා, විඤ්ඤාණක්ඛන්ධෙ “නාමරූපසමුදයා නාමරූපනිරොධා”ති නාමරූපං පක්ඛිපිත්වා පච්චයසමුදයවසෙන, පච්චයනිරොධවසෙන ච, පච්චයෙ අනාමසිත්වා පච්චුප්පන්නක්ඛන්ධෙසු නිබ්බත්තිලක්ඛණමත්තස්ස, විපරිණාමලක්ඛණමත්තස්ස ච දස්සනෙන ඛණවසෙන චාති එකෙකස්මිං ඛන්ධෙ <b>පච්චයවසෙන</b> චතුධා, <b>ඛණවසෙන</b> එකධා චාති පඤ්චධා උදයං, පඤ්චධා වයන්ති දසදසඋදයබ්බයදස්සනවසෙන සමපඤ්ඤාසාකාරෙහි <b>උදයබ්බයඤාණෙන උදයබ්බයං සමනුපස්සන්තස්ස</b> ආරද්ධවිපස්සකස්ස යොගිනො විපස්සනාචිත්තසමුට්ඨානො සරීරතො නිච්ඡරණකආලොකසඞ්ඛාතො <b>ඔභාසො,</b> විපස්සනාචිත්තසහජාතා ඛුද්දිකාදිපඤ්චවිධා (ධ॰ ස॰ අට්ඨ॰ 1 ධම්මුද්දෙසවාර ඣානඞ්ගරාසිවණ්ණනා) <b>පීති,</b> තථා කායචිත්තදරථවූපසමලක්ඛණා කායචිත්තවසෙන දුවිධා <b>පස්සද්ධි,</b> බලවසද්ධින්ද්රියසඞ්ඛාතො <b>අධිමොක්ඛො,</b> සම්මප්පධානකිච්චසාධකො වීරියසම්බොජ්ඣඞ්ගසඞ්ඛාතො <b>පග්ගහො,</b> අතිපණීතං <b>සුඛං,</b> ඉන්දවිස්සට්ඨවජිරසදිසං තිලක්ඛණවිපස්සනාභූතං <pb V=.235/> <b>ඤාණං,</b> සතිපට්ඨානභූතා චිරකතාදිඅනුස්සරණසමත්ථා උපට්ඨානසඞ්ඛාතා සති, සමප්පවත්තවිපස්සනාසහජාතා උපෙක්ඛාසම්බොජ්ඣඞ්ගභූතා තත්රමජ්ඣත්තුපෙක්ඛා, මනොද්වාරෙ ආවජ්ඣනුපෙක්ඛා චාති දුවිධාපි <b>උපෙක්ඛා,</b> ඔභාසාදීසු උප්පන්නෙසු “න වත මෙ ඉතො පුබ්බෙ එවරූපො ඔභාසො උප්පන්නපුබ්බො”ත්යාදිනා (විසුද්ධි॰ 2.733) නයෙන තත්ථ ආලයං කුරුමානා සුඛුමතණ්හා රූප<b>නිකන්ති</b>චාති ඔභාසාදීසු දසසු විපස්සනුපක්කිලෙසෙසු උප්පන්නෙසු “න වත මෙ ඉතො පුබ්බෙ එවරූපා ඔභාසාදයො උප්පන්නපුබ්බා අද්ධා මග්ගප්පත්තොස්මි, ඵලප්පත්තොස්මී”ති (විසුද්ධි॰ 2.733) අග්ගහෙත්වා “ඉමෙ ඔභාසාදයො <pb M=.272/> තණ්හාදිට්ඨිමානවත්ථුතාය න මග්ගො, අථ ඛො විපස්සනුපක්කිලෙසා එව, තබ්බිනිමුත්තං පන වීථිපටිපන්නං විපස්සනාඤාණං මග්ගො”ති එවං මග්ගාමග්ගලක්ඛණස්ස වවත්ථානං නිච්ඡයනං මග්ගාමග්ගස්ස ජානනතො, දස්සනතො, අමග්ගෙ මග්ගසඤ්ඤාය විසොධනතො ච <b>මග්ගාමග්ගඤාණදස්සනවිසුද්ධි නාම</b>।
bod:54:<b>යාවානුලොමා</b>ති යාව සච්චානුලොමඤාණා। <b>නව විපස්සනාඤාණානී</b>ති (විසුද්ධි॰ 2.737 ආදයො) ඛන්ධානං උදයඤ්ච වයඤ්ච ජානනකං <b>උදයබ්බයඤාණං,</b> උදයං මුඤ්චිත්වා භඞ්ගමත්තානුපෙක්ඛකං <b>භඞ්ගඤාණං,</b> භඞ්ගවසෙන උපට්ඨිතානං සීහාදීනං විය භායිතබ්බාකාරානුපෙක්ඛකං <b>භයඤාණං,</b> තථානුපෙක්ඛිතානං ආදිත්තඝරස්ස විය ආදීනවාකාරානුපෙක්ඛකං <b>ආදීනවඤාණං,</b> දිට්ඨාදීනවෙසු නිබ්බින්දනවසෙන පවත්තං <b>නිබ්බිදාඤාණං,</b> ජාලාදිතො මච්ඡාදිකා විය තෙහි තෙභූමකධම්මෙහි මුච්චිතුකාමතාවසෙන පවත්තං <b>මුච්චිතුකම්යතාඤාණං,</b> මුච්චනුපායසම්පාදනත්ථං දිට්ඨාදීනවෙසුපි සමුද්දසකුණී විය පුනප්පුනං සම්මසනවසප්පත්තං <b>පටිසඞ්ඛානුපස්සනාඤාණං,</b> චත්තභරියො පුරිසො විය දිට්ඨාදීනවෙසු තෙසු සඞ්ඛාරෙසු උපෙක්ඛනාකාරප්පවත්තං <b>සඞ්ඛාරුපෙක්ඛාඤාණං,</b> අනිච්චාදිලක්ඛණවිපස්සනතාය හෙට්ඨා පවත්තානං අට්ඨන්නං විපස්සනාඤාණානං, උද්ධං මග්ගක්ඛණෙ අධිගන්තබ්බානං සත්තතිංසබොධිපක්ඛියධම්මානඤ්ච අනුලොමතො මග්ගවීථියං ගොත්රභුතො පුබ්බෙ පවත්තං සච්චානුලොමිකඤාණසඞ්ඛාතං නවමං <b>අනුලොමඤාණ</b>න්ති ඉමානි නව ඤාණානි ඤාණදස්සනවිසුද්ධියා පටිපදාභාවතො තිලක්ඛණජානනට්ඨෙන, පච්චක්ඛතො දස්සනට්ඨෙන, පටිපක්ඛතො විසුද්ධත්තා ච <b>පටිපදාඤාණදස්සනවිසුද්ධි නාම</b>।
bod:55:විපස්සනාය පරිපාකො <b>විපස්සනාපරිපාකො,</b> සඞ්ඛාරුපෙක්ඛාඤාණං। තං <b>ආගම්ම</b> පටිච්ච। ඉදානි <b>අප්පනා</b> <b>උප්පජ්ජිස්සතී</b>ති <pb M=.273/> “ඉදානි අප්පනාසඞ්ඛාතො ලොකුත්තරමග්ගො උප්පජ්ජිස්සතී”ති වත්තබ්බක්ඛණෙ। <b>යං කිඤ්චී</b>ති සඞ්ඛාරුපෙක්ඛාය ගහිතෙසු තීසු එකං යං කිඤ්චි।
bod:56:විපස්සනාය <pb V=.236/> මත්ථකප්පත්තියා <b>සිඛාප්පත්තා</b>। අනුලොමඤාණසහිතතාය <b>සානුලොමා</b>। සා එව සඞ්ඛාරෙසු උදාසීනත්තා <b>සඞ්ඛාරුපෙක්ඛා</b>। යථානුරූපං අපායාදිතො, සඞ්ඛාරනිමිත්තතො ච වුට්ඨහනතො වුට්ඨානසඞ්ඛාතං මග්ගං ගච්ඡතීති <b>වුට්ඨානගාමිනී</b>।
bod:57:<b>අභිසම්භොන්ත</b>න්ති පාපුණන්තං।
bod:58:<b>පරිජානන්තො</b>ති “එත්තකං දුක්ඛං, න ඉතො ඌනාධික”න්ති පරිච්ඡිජ්ජ ජානන්තො। <b>සච්ඡිකරොන්තො</b>ති ආරම්මණකරණවසෙන පච්චක්ඛං කරොන්තො। <b>මග්ගසච්චං භාවනාවසෙනා</b>ති මග්ගසච්චසඞ්ඛාතස්ස සම්පයුත්තමග්ගසඞ්ඛාතස්ස චතුත්ථසච්චස්ස සහජාතාදිපච්චයො හුත්වා වඩ්ඪනවසෙන। එකස්සෙව ඤාණස්ස චතුකිච්චසාධනං පදීපාදීනං වට්ටිදාහාදිචතුකිච්චදස්සනතො, “යො, භික්ඛවෙ, දුක්ඛං පස්සතී”ත්යාදි (සං॰ නි॰ 5.1100; විසුද්ධි॰ 2.839) ආගමතො ච සම්පටිච්ඡිතබ්බං।
bod:59:<b>ද්වෙ තීණි ඵලචිත්තානි පවත්තිත්වා</b>ති මග්ගුප්පත්තියා අනුරූපතො ද්වෙ වා තීණි වා ඵලචිත්තානි අපනීතග්ගිම්හි ඨානෙ උණ්හත්තනිබ්බාපනත්ථාය ඝටෙහි අභිසිඤ්චමානමුදකං විය සමුච්ඡින්නකිලෙසෙපි සන්තානෙ දරථපටිප්පස්සම්භකානි හුත්වා පවත්තිත්වා, තෙසං පවත්තියාති වුත්තං හොති। <b>පච්චවෙක්ඛණඤාණානී</b>ති මග්ගඵලාදිවිසයානි කාමාවචරඤාණානි, යානි සන්ධාය “විමුත්තස්මිං විමුත්තමිති ඤාණං හොතී”ති (මහාව॰ 23) වුත්තං।
bod:60:ඉදානි පච්චවෙක්ඛණාය භූමිං දස්සෙතුං <b>“මග්ගං ඵලඤ්චා”</b>ත්යාදි වුත්තං। තත්ථ “ඉමිනාව වතාහං මග්ගෙන ආගතො”ති <pb M=.274/> <b>මග්ගං පච්චවෙක්ඛති</b>। තතො “අයං නාම මෙ ආනිසංසො ලද්ධො”ති තස්ස <b>ඵලං,</b> තතො “අයං නාම මෙ ධම්මො ආරම්මණතො සච්ඡිකතො”ති <b>නිබ්බානඤ්ච පණ්ඩිතො පච්චවෙක්ඛති।</b> තතො “ඉමෙ නාම මෙ කිලෙසා පහීනා”ති <b>පහීනෙ කිලෙසෙ,</b> “ඉමෙ නාම අවසිට්ඨා”ති අවසිට්ඨකිලෙසෙ පච්චවෙක්ඛති වා, න වා। කොචි සෙක්ඛො පච්චවෙක්ඛති, කොචි න පච්චවෙක්ඛති। තත්ථ කාමචාරොත්යධිප්පායො। තථා හි මහානාමො සක්කො “කො සු නාම මෙ ධම්මො අජ්ඣත්තං අප්පහීනො”ති (ම॰ නි॰ 1.175; විසුද්ධි॰ 2.812) අප්පහීනෙ කිලෙසෙ පුච්ඡි। අරහතො පන අවසිට්ඨකිලෙසපච්චවෙක්ඛණං නත්ථි සබ්බකිලෙසානං <pb V=.237/> පහීනත්තා, තස්මා තිණ්ණං සෙක්ඛානං පන්නරස අරහතො චත්තාරීති එකූනවීසති පච්චවෙක්ඛණඤාණානීති දට්ඨබ්බං।
bod:<b>ඡබ්බිසුද්ධිකමෙනා</b>ති (විසුද්ධි॰ 2.662 ආදයො) සීලචිත්තවිසුද්ධීනං වසෙන මූලභූතානං ද්වින්නං, දිට්ඨිවිසුද්ධිආදීනං වසෙන සරීරභූතානං චතුන්නන්ති එතාසං ඡන්නං විසුද්ධීනං කමෙන। චතුන්නං සච්චානං ජානනතා, පච්චක්ඛකරණතො, කිලෙසමලෙහි විසුද්ධත්තා ච <b>ඤාණදස්සනවිසුද්ධි නාම</b>।
bod:<b>එත්ථා</b>ති විපස්සනාකම්මට්ඨානෙ।
cen:විසුද්ධිභෙදවණ්ණනා නිට්ඨිතා।
sub:විමොක්ඛභෙදවණ්ණනා
bod:61:<b>තත්ථ</b> තස්මිං උද්දෙසෙ। සඞ්ඛාරෙසු “යො අත්තාභිනිවෙසො කම්මස්ස කාරකො ඵලස්ස ච වෙදකො එසො මෙ අත්තා”ති එවං අභිනිවෙසො දළ්හග්ගාහො, තං මුඤ්චන්තී <pb M=.275/> “අනත්තා”ති පවත්තා අනුපස්සනාව අත්තසුඤ්ඤතාකාරානුපස්සනතො <b>සුඤ්ඤතානුපස්සනා නාම විමොක්ඛමුඛං</b> පටිපක්ඛතො විමුත්තිවසෙන විමොක්ඛසඞ්ඛාතස්ස ලොකුත්තරං මග්ගඵලස්ස ද්වාරං හොති।
bod:62:සඞ්ඛාරෙසු “අනිච්ච”න්ති පවත්තා අනුපස්සනා අනිච්චෙ “නිච්ච”න්ති (අ॰ නි॰ 4.49; පටි॰ ම॰ 1.236; විභ॰ 939) පවත්තං සඤ්ඤාචිත්තදිට්ඨිවිපල්ලාසසඞ්ඛාතං <b>විපල්ලාසනිමිත්තං මුඤ්චන්තී</b> පජහන්තී විපල්ලාසනිමිත්තරහිතාකාරානුපස්සනතො <b>අනිමිත්තානුපස්සනා නාම</b> විමොක්ඛමුඛං හොතීති සම්බන්ධො।
bod:63:“දුක්ඛ”න්ති පවත්තානුපස්සනා සඞ්ඛාරෙසු “එතං මම, එතං සුඛ”න්ත්යාදිනා නයෙන පවත්තං <pb V=.238/> කාමභවතණ්හාසඞ්ඛාතං <b>තණ්හාපණිධිං</b> තණ්හාපත්ථනං <b>මුඤ්චන්තී</b> දුක්ඛාකාරදස්සනෙන පරිච්චජන්තී පණිධිරහිතාකාරානුපස්සනතො <b>අප්පණිහිතානුපස්සනා නාම</b>।
bod:64:<b>තස්මා</b>ති යස්මා එතාසං තිස්සන්නං එතානි තීණි නාමානි, තස්මා යදි වුට්ඨානගාමිනිවිපස්සනා අනත්තතො විපස්සති। <b>මග්ගො සුඤ්ඤතො නාම විමොක්ඛො හොති</b> ආගමනවසෙන ලද්ධනාමත්තා।
bod:66:<b>විපස්සනාගමනවසෙනා</b>ති විපස්සනාසඞ්ඛාතාගමනවසෙන। ආගච්ඡති එතෙන මග්ගො, ඵලඤ්චාති විපස්සනාමග්ගො ඉධ <b>ආගමනං</b> නාම।
bod:67:<b>යථාවුත්තනයෙනා</b>ති පුබ්බෙ වුත්තඅනත්තානුපස්සනාදිවසෙන। <b>යථාසකං ඵලමුප්පජ්ජමානම්පී</b>ති යථාලද්ධමග්ගස්ස ඵලභූතං අත්තනො අත්තනො ඵලං උප්පජ්ජමානම්පි මග්ගාගමනවසෙන අලභිත්වා විපස්සනාගමනවසෙනෙව තීණි නාමානි ලභති <pb M=.276/> ඵලසමාපත්තිකාලෙ තදා මග්ගප්පවත්තාභාවෙන තස්ස ද්වාරභාවායොගතො। <b>ආරම්මණවසෙනා</b>ති සබ්බසඞ්ඛාරසුඤ්ඤතත්තා, සඞ්ඛාරනිමිත්තරහිතත්තා, තණ්හාපණිධිරහිතත්තා ච සුඤ්ඤතඅනිමිත්තඅප්පණිහිතනාමවන්තං නිබ්බානං ආරබ්භ පවත්තත්තා තස්ස වසෙන। <b>සරසවසෙනා</b>ති රාගාදිසුඤ්ඤතත්තා, රූපනිමිත්තාදිආරම්මණරහිතත්තා, කිලෙසපණිධිරහිතත්තා අත්තනො ගුණවසෙන। <b>සබ්බත්ථා</b>ති මග්ගවීථියං, ඵලසමාපත්තිවීථියඤ්ච। <b>සබ්බෙසම්පී</b>ති මග්ගස්ස, ඵලස්සපි।
cen:විමොක්ඛභෙදවණ්ණනා නිට්ඨිතා।
sub:පුග්ගලභෙදවණ්ණනා
bod:68:සත්තක්ඛත්තුං සත්තසු වාරෙසු කාමසුගතියං පටිසන්ධිග්ගහණං පරමං එතස්සාති <b>සත්තක්ඛත්තුපරමො</b> න පන අට්ඨමාදිකාමභවගාමීත්යධිප්පායො। යං සන්ධාය වුත්තං “න තෙ භවං අට්ඨමමාදියන්තී”ති <pb V=.239/> (ඛු॰ පා॰ 6.9; සු॰ නි॰ 232; නෙත්ති॰ 115)। රූපාරූපසුගතිභවං පන සත්තවාරතො පරම්පි ගච්ඡතීති ආචරියා।
bod:69:<b>රාගදොසමොහාන</b>න්ති මොහග්ගහණං රාගදොසෙකට්ඨමොහං සන්ධායාති දට්ඨබ්බං।
bod:70:ඛීණා චත්තාරො ආසවා එතස්සාති <b>ඛීණාසවො</b>। දක්ඛිණාරහෙසු අග්ගත්තා <b>අග්ගදක්ඛිණෙය්යො</b>।
cen:පුග්ගලභෙදවණ්ණනා නිට්ඨිතා।
sub:සමාපත්තිභෙදවණ්ණනා
bod:72:<b>සබ්බෙසම්පී</b>ති චතුන්නම්පි අරියපුග්ගලානං।
bod:73:චිත්තචෙතසිකානං <pb M=.277/> අප්පවත්තිසඞ්ඛාතස්ස නිරොධස්ස සමාපත්ති <b>නිරොධසමාපත්ති,</b> දිට්ඨෙව ධම්මෙ චිත්තනිරොධං පත්වා විහරණං। <b>අනාගාමීනඤ්චා</b>ති කාමරූපභවට්ඨානං අට්ඨසමාපත්තිලාභීනමෙව අනාගාමීනං, තථා ඛීණාසවානඤ්ච। <b>තත්ථා</b>ති නිරොධසමාපත්තියං। <b>යාව ආකිඤ්චඤ්ඤායතනං ගන්ත්වා</b>ති එවං සමථවිපස්සනානං යුගනද්ධභාවාපාදනවසෙන යාව ආකිඤ්චඤ්ඤායතනං, තාව ගන්ත්වා। <b>අධිට්ඨෙය්යාදික</b>න්ති කායපටිබද්ධං ඨපෙත්වා විසුං විසුං ඨපිතචීවරාදිපරික්ඛාරගෙහාදීනං අග්ගිආදිනා අවිනාසනාධිට්ඨානං, සංඝපටිමානනසත්ථුපක්කොසනානං පුරෙතරං වුට්ඨානං, සත්තාහබ්භන්තරෙ ආයුසඞ්ඛාරප්පවත්තිඔලොකනන්ති චතුබ්බිධං අධිට්ඨානාදිකං පුබ්බකිච්චං කත්වා।
cen:සමාපත්තිභෙදවණ්ණනා නිට්ඨිතා।
cen:විපස්සනාකම්මට්ඨානවණ්ණනා නිට්ඨිතා।
sub:උය්යොජනවණ්ණනා
bod:75:<b>පටිපත්තිරසස්සාද</b>න්ති <pb V=.240/> ඣානසුඛඵලසුඛාදිභෙදං සමථවිපස්සනාපටිපත්තිරසස්සාදං।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:කම්මට්ඨානපරිච්ඡෙදවණ්ණනා නිට්ඨිතා।
sub:නිගමනවණ්ණනා
bod:(ක) චාරිත්තෙන කුලාචාරෙන සොභිතෙ විසාලකුලෙ උදයො නිබ්බත්ති යස්ස, තෙන, කම්මාදිවිසයාය සද්ධාය අභිවුද්ධො පරිසුද්ධො ච දානසීලාදිගුණානං උදයො යස්ස, තෙන, <b>නම්පව්හයෙන</b> නම්පනාමකෙන, <b>පරානුකම්පං</b> සාසනෙ සුඛොතරණපරිපාචනලක්ඛණං පරානුග්ගහං, <b>පණිධාය</b> පත්ථෙත්වා යං පකරණං <b>පත්ථිතං</b> අභියාචිතං, තං එත්තාවතා පරිනිට්ඨිතන්ති යොජනා।
bod:(ඛ) <b>තෙන</b> <pb M=.278/> පකරණප්පසුතෙන විපුලෙන පුඤ්ඤෙන පඤ්ඤාවදාතෙන අරියමග්ගපඤ්ඤාපරිසුද්ධෙන සීලාදිගුණෙන සොභිතා। තතොයෙව ලජ්ජිනො භික්ඛූ, ධඤ්ඤානං අධිවාසභූතං, <b>උදිතොදිතං</b> අච්චන්තප්පසිද්ධං, <b>මූලසොමං</b> නාම විහාරං, පුඤ්ඤවිභවස්ස උදයසඞ්ඛාතාය මඞ්ගලත්ථාය ආයුකන්තං මඤ්ඤන්තු, තත්ථ නිවාසිනො භික්ඛූ ඊදිසා හොන්තූත්යධිප්පායො।
cen:නිගමනවණ්ණනා නිට්ඨිතා।
cen:නිට්ඨිතා චායං අභිධම්මත්ථවිභාවිනී නාම।
cen:අභිධම්මත්ථසඞ්ගහටීකා।
sub:නිගමනකථා
gax:1:රම්මෙ <b>පුලත්ථි</b>නගරෙ නගරාධිරාජෙ,
gax:රඤ්ඤා <b>පරක්කම</b>භුජෙන මහාභුජෙන।
gax:කාරාපිතෙ <pb V=.241/> වසති <b>ජෙතවනෙ</b> විහාරෙ।
gae:යො රම්මහම්මියවරූපවනාභිරාමෙ॥
gax:2:සම්පන්නසීලදමසංයමතොසිතෙහි,
gax:සම්මානිතො වසිගණෙහි ගුණාකරෙහි।
gax:පත්තො මුනින්දවචනාදිසු නෙකගන්ථ-
gae:ජාතෙසු චාචරියතං මහිතං විදූහි॥
gax:3:ඤාණානුභාවමිහ යස්ස ච සූචයන්තී,
gax:සංවණ්ණනා ච විනයට්ඨකථාදිකානං।
gax:සාරත්ථදීපනිමුඛා මධුරත්ථසාර-
gae:සන්දීපනෙන සුජනං පරිතොසයන්තී॥
gax:4:තස්සානුකම්පමවලම්බිය <pb M=.279/> <b>සාරිපුත්ත</b>-
gax:ත්ථෙරස්ස ථාමගතසාරගුණාකරස්ස।
gax:යො නෙකගන්ථවිසයං පටුතං අලත්ථං,
gae:තස්සෙස ඤාණවිභවො විභවෙකහෙතු॥
gax:5:සොහමෙතස්ස සංසුද්ධ-වායාමස්සානුභාවතො।
gae:අද්ධාසාසනදායාදො, හෙස්සං මෙත්තෙය්යසත්ථුනො॥
gax:6:ජොතයන්තං තදා තස්ස, සාසනං සුද්ධමානසං।
gae:පස්සෙය්යං සක්කරෙය්යඤ්ච, ගරුං මෙ සාරිසම්භවං॥
gax:7:දිනෙහි චතුවීසෙහි, ටීකායං නිට්ඨිතා යථා।
gae:තථා කල්යාණසඞ්කප්පා, සීඝං සිජ්ඣන්තු පාණිනන්ති॥
cen:ඉති භදන්තසාරිපුත්තමහාථෙරස්ස සිස්සෙන රචිතා
cen:අභිධම්මත්ථවිභාවිනී නාම
cen:අභිධම්මත්ථසඞ්ගහටීකා නිට්ඨිතා।
