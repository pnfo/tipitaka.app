cha:10:භික්ඛුසංයුත්තං
sub:1:කොලිතසුත්තවණ්ණනා
bod:235:<b>සාවකානං</b> <pb V=2.172/> <pb M=2.194/> <b>ආලාපො</b>ති සාවකානං සබ්රහ්මචාරිං උද්දිස්ස ආලාපො। <b>බුද්ධෙහි සදිසා මා හොමා</b>ති බුද්ධාචිණ්ණං සමුදාචාරං අකථෙන්තෙහි සාවකෙහි, “ආවුසො භික්ඛවෙ”ති ආලපිතා භික්ඛූ, “ආවුසො”ති පටිවචනං දෙන්ති, න, “භන්තෙ”ති। <b>දුතියජ්ඣානෙ විතක්කවිචාරා නිරුජ්ඣන්ති</b> තෙසං නිරොධෙනෙව තස්ස ඣානස්ස උප්පාදෙතබ්බතො। <b>යෙසං නිරොධා</b>ති යෙසං වචීසඞ්ගාරානං විතක්කවිචාරානං නිරුජ්ඣනෙන සුවික්ඛම්භිතභාවෙන සද්දායතනං අප්පවත්තිං ගච්ඡති කාරණස්ස දූරතො පස්සම්භිතත්තා। <b>අරියො</b>ති නිද්දොසො। පරිසුද්ධො <b>තුණ්හීභාවො,</b> න තිත්ථියානං මූගබ්බතග්ගහණං විය අපරිසුද්ධොති අධිප්පායො। <b>පඨමජ්ඣානාදීනී</b>ති <b>ආදි</b>-සද්දෙන තතියජ්ඣානාදීනි සඞ්ගණ්හාති।
bod:ආරම්මණභූතෙන විතක්කෙන සහ ගතා පවත්තාති <b>විතක්කසහගතා</b>ති ආහ <b>“විතක්කාරම්මණා”</b>ති। විතක්කාරම්මණතා ච සඤ්ඤාමනසිකාරානං සුඛුමආරම්මණග්ගහණවසෙන දට්ඨබ්බා। තෙනාහ <b>“න සන්තතො උපට්ඨහිංසූ”</b>ති। <b>න පගුණං</b> සම්මදෙව වසීභාවස්ස අනාපාදිතත්තා। <b>සඤ්ඤාමනසිකාරාපී</b>ති තතියජ්ඣානාධිගමාය පවත්තියමානා සඤ්ඤාමනසිකාරාපි හානභාගියාව අහෙසුං, න විසෙසභාගියා। <b>සම්මා ඨපෙහී</b>ති බහිද්ධා වික්ඛෙපං පහාය සම්මා අජ්ඣත්තමෙව චිත්තං ඨපෙහි। <b>එකග්ගං කරොහී</b>ති තෙනෙව වික්ඛෙපපටිබාහනෙන අවිහතමානසතාය චිත්තසමාධානවසෙන එකග්ගං කරොහි। <b>ආරොපෙහී</b>ති ඊසකම්පි බහුම්පි අපතිතං කත්වා කම්මට්ඨානාරම්මණෙ ආරොපෙහි। දුතියඅග්ගසාවකභූමියා පාරිපූරියා ආයස්මා මහාභිඤ්ඤො, න යථා තථාති ආහ <b>“මහාභිඤ්ඤතන්ති ඡළභිඤ්ඤත”</b>න්ති। <b>ඉමිනා උපායෙනා</b>ති ඉමිනා “අථ ඛො මං, ආවුසො”තිආදිනා වුත්තෙන උපායෙන। <b>වඩ්ඪෙත්වා</b>ති උත්තරි උත්තරි විසෙසභාගියභාවාපාදනෙන සමාධිං පඤ්ඤඤ්ච බ්රූහෙත්වා බ්රූහෙත්වා।
cen:කොලිතසුත්තවණ්ණනා නිට්ඨිතා।
sub:2:උපතිස්සසුත්තවණ්ණනා
bod:236:<b>අතිඋළාරම්පි</b> <pb V=2.173/> <pb M=2.195/> <b>සත්තං වා සඞ්ඛාරං වා සන්ධාය වුත්තං</b> සබ්බත්ථමෙව සබ්බසො ඡන්දරාගස්ස සුප්පහීනත්තා। <b>ජානනත්ථං පුච්ඡති</b> සත්ථුගුණානං අතිවිය උළාරතමභාවතො।
cen:උපතිස්සසුත්තවණ්ණනා නිට්ඨිතා।
sub:3:ඝටසුත්තවණ්ණනා
bod:237:<b>පරිවෙණග්ගෙනා</b>ති පරිවෙණභාගෙන। කෙචි <b>“එකවිහාරෙ</b>ති එකච්ඡන්නෙ එකස්මිං ආවාසෙ”ති වදන්ති। <b>තෙ</b>ති තෙ ද්වෙපි ථෙරා। <b>පාටියෙක්කෙසු ඨානෙසූ</b>ති විසුං විසුං ඨානෙසු। <b>නිසීදන්තී</b>ති දිවාවිහාරං නිසීදන්ති। <b>ඔළාරිකො නාම ජාතො</b> පරිත්තධම්මාරම්මණත්තා තස්ස। <b>තෙ</b>ති ථෙරො භගවා ච।
bod:<b>පරිපුණ්ණවීරියො</b>ති චතුකිච්චසාධනවසෙන සම්පුණ්ණවීරියො। <b>පග්ගහිතවීරියො</b>ති ඊසකම්පි සඞ්කොචං අනාපජ්ජිත්වා පවත්තිතවීරියො। <b>උපනික්ඛෙපනමත්තස්සෙවා</b>ති සමීපෙ ඨපනමත්තස්සෙව।
bod:චතුභූමකධම්මෙසු ලබ්භමානත්තා පඤ්ඤාය <b>“චතුභූමකධම්මෙ අනුපවිසිත්වා ඨිතට්ඨෙනා”</b>ති වුත්තං। ලක්ඛිතබ්බට්ඨෙන සමාධි එව <b>සමාධිලක්ඛණං</b>। එවං <b>විපස්සනාලක්ඛණං</b> වෙදිතබ්බං। <b>අඤ්ඤමඤ්ඤස්සා</b>ති අඤ්ඤස්ස අඤ්ඤස්ස නානාලක්ඛණාති වෙදිතබ්බං। <b>අඤ්ඤස්සා</b>ති ඉතරස්ස। <b>ධුර</b>න්ති වහිතබ්බභාරං। <b>ද්වීසුපි එතෙසූ</b>ති සමාධිලක්ඛණවිපස්සනාලක්ඛණෙසු සම්මාසම්බුද්ධො නිප්ඵත්තිං ගතො।
cen:ඝටසුත්තවණ්ණනා නිට්ඨිතා।
sub:4:නවසුත්තවණ්ණනා
bod:238:අභිචෙතසි නිස්සිතා <b>ආභිචෙතසිකා</b>। පටිපක්ඛවිධමනෙන අභිවිසිට්ඨං චිත්තං <b>අභිචිත්තං</b>। යස්මා ඣානානං තංසම්පයුත්තං චිත්තං නිස්සාය පච්චයො හොතියෙව, තස්මා <b>“නිස්සිතාන”</b>න්ති වුත්තං। <b>නිකාමලාභී</b>ති යථිච්ඡිතලාභී <pb M=2.196/>। <b>යථාපරිච්ඡෙදෙනා</b>ති යථාකතෙන කාලපරිච්ඡෙදෙන। <b>විපුලලාභී</b>ති අප්පමාණලාභී। “කසිර”න්ති හි පරිත්තං වුච්චති, තප්පටිපක්ඛෙන <pb V=2.174/> <b>අකසිරං</b> අප්පමාණං। තෙනාහ <b>“පගුණජ්ඣානොති අත්ථො”</b>ති। <b>සිථිලමාරබ්භා</b>ති සිථිලං වීරියාරම්භං කත්වාති අත්ථොති ආහ <b>“සිථිලං වීරියං පවත්තෙත්වා”</b>ති।
cen:නවසුත්තවණ්ණනා නිට්ඨිතා।
sub:5:සුජාතසුත්තවණ්ණනා
bod:239:<b>අඤ්ඤානි රූපානී</b>ති පරෙසං රූපානි। <b>අතික්කන්තරූපො</b>ති අත්තනො රූපසම්පත්තියා රූපසොභාය අතික්කමිත්වා ඨිතරූපො, සුචිරම්පි වෙලං ඔලොකෙන්තස්ස තුට්ඨිආවහො। දස්සනස්ස චක්ඛුස්ස හිතොති <b>දස්සනීයො</b>। පසාදං ආවහතීති <b>පාසාදිකො। ඡවිවණ්ණසුන්දරතායා</b>ති ඡවිවණ්ණස්ස චෙව සරීරසණ්ඨානස්ස ච සොභනභාවෙන।
cen:සුජාතසුත්තවණ්ණනා නිට්ඨිතා।
sub:6:ලකුණ්ඩකභද්දියසුත්තවණ්ණනා
bod:240:<b>විරූපසරීරවණ්ණ</b>න්ති අසුන්දරඡවිවණ්ණඤ්චෙව අසුන්දරසණ්ඨානඤ්ච। <b>පමාණවසෙනා</b>ති සරීරප්පමාණවසෙන। <b>ඉච්ඡිතිච්ඡිත</b>න්ති අත්තනා ඉච්ඡිතිච්ඡිතං। <b>මහාසාරජ්ජ</b>න්ති මහන්තො මඞ්කුභාවො।
bod:<b>ගුණෙ ආවජ්ජෙත්වා</b>ති අත්තනා ජානනකනියාමෙන සත්ථුනො කායගුණෙ ච චාරිත්තගුණෙ ච ආවජ්ජෙත්වා මනසි කත්වා।
bod:<b>යොජනාවට්ට</b>න්ති යොජනපරික්ඛෙපං।
bod:“කායස්මී”ති ගාථාසුඛත්ථං නිරනුනාසිකං කත්වා නිද්දෙසොති වුත්තං <b>“කායස්මි”</b>න්ති। <b>අකාරණං කායප්පමාණ</b>න්ති සරීරප්පමාණං නාම අප්පමාණං, සීලාදිගුණාව පමාණන්ති අධිප්පායො।
cen:ලකුණ්ඩකභද්දියසුත්තවණ්ණනා නිට්ඨිතා।
sub:7:විසාඛසුත්තවණ්ණනා
bod:241:පුරස්ස <pb M=2.197/> එසාති <b>පොරී,</b> චාතුරියයුත්තතා। තෙනාහ <b>“පුරවාසීන”</b>න්තිආදි। සා පන <pb V=2.175/> දුතවිලම්බිතඛලිතවසෙන අප්පසන්නලූඛතාදිදොසරහිතා හොතීති ආහ <b>“පුර…පෙ॰… වාචායා”</b>ති। <b>අසන්දිද්ධායා</b>ති මුත්තවාචාය। තෙනාහ <b>“අපලිබුද්ධායා”</b>තිආදි। න එලං දොසං ගලෙතීති <b>අනෙලගලා,</b> අවිරුජ්ඣනවාචා। තෙනාහ <b>“නිද්දොසායා”</b>ති। චතුසච්චස්ස පකාසකා, න කදාචි සච්චවිමුත්තාති ආහ <b>“චතුසච්චපරියාපන්නායා”</b>ති। තා හි චත්තාරි සච්චානි පරිච්ඡිජ්ජ ආපාදෙන්ති පටිපාදෙන්ති පවත්තෙන්ති। තෙනාහ <b>“චත්තාරි සච්චානි අමුඤ්චිත්වා පවත්තායා”</b>ති। <b>ධජො නාම</b> සබ්බධම්මෙහි සමුස්සිතට්ඨෙන।
cen:විසාඛසුත්තවණ්ණනා නිට්ඨිතා।
sub:8:නන්දසුත්තවණ්ණ්ණනා
bod:242:<b>ආරඤ්ඤිකො</b>තිආදීසු අරඤ්ඤකථාසීසෙන සෙනාසනපටිසංයුත්තානං ධුතඞ්ගානං, පිණ්ඩපාතකථාසීසෙන පිණ්ඩපාතපටිසංයුත්තානං, පංසුකූලිකසීසෙන චීවරපටිසංයුත්තානං, තග්ගහණෙනෙව වීරියනිස්සිතධුතඞ්ගස්ස ච සමාදාය වත්තනං දීපිතන්ති වෙදිතබ්බං। <b>ආගතෙන</b> භගවතා <b>අපරභාගෙ කථිතං</b>।
cen:නන්දසුත්තවණ්ණනා නිට්ඨිතා।
sub:9:තිස්සසුත්තවණ්ණනා
bod:243:<b>භණ්ඩක</b>න්ති පත්තචීවරං। <b>නිසීදියෙව</b> වත්තස්ස අසික්ඛිතත්තා। තුජ්ජනත්ථෙන වාචා එව සත්තියොති ආහ <b>“වාචාසත්තීහී”</b>ති।
bod:<b>වාචාය සන්නිතොදකෙනා</b>ති වචනසඞ්ඛාතෙන සමන්තතො නිච්චං කත්වා උපතුදනතො සන්නිතුදකෙන। විභත්තිඅලොපෙන සො නිද්දෙසො। තෙනාහ <b>“වචනපතොදෙනා”</b>ති।
bod:උච්චකුලෙ ජාති එතස්සාති <b>ජාතිමා,</b> බ්රහ්මජාතිකො ඉසි। <b>මාතඞ්ගො</b>ති චණ්ඩාලො। <b>තත්ථා</b>ති කුම්භකාරසාලායං। <b>ඔකාසං යාචි</b> <pb M=2.198/> කුම්භකාරං। මහන්තං දිස්වා ආහ – <b>“පඨමතරං පවිට්ඨො පබ්බජිතො”</b>ති। <b>තත්ථෙවා</b>ති තස්සායෙව සාලාය ද්වාරං නිස්සාය ද්වාරසමීපෙ। <b>මෙ</b>ති මයා। <b>ඛම මය්හ</b>න්ති මය්හං අපරාධං ඛමස්සු। <b>තෙ</b>ති තයා। පුන <b>තෙ</b>ති තව। <b>ගණ්හි</b> උග්ගන්තුං අප්පදානවසෙන। තෙනාහ <b>“නාස්ස උග්ගන්තුං අදාසී”</b>ති। <b>පබුජ්ඣිංසූ</b>ති නිද්දාය පබුජ්ඣිංසු පකතියා පබුජ්ඣනවෙලාය උපගතත්තා।
bod:<b>ඡවො</b>ති <pb V=2.176/> නිහීනො। <b>අනන්තමායො</b>ති විවිධමායො මායාවී।
bod:<b>සො</b>ති මත්තිකාපිණ්ඩො। “සත්තධා භිජ්ජී”ති එත්ථායමධිප්පායො – යං තෙන තාපසෙන පාරමිතාපරිභාවනසමිද්ධාහි නානාවිහාරසමාපත්තිපරිපූරිතාහි සීලදිට්ඨිසම්පදාදීහි සුසඞ්ඛතසන්තානෙ මහාකරුණාධිවාසෙ මහාසත්තෙ බොධිසත්තෙ අරියූපවාදකම්මං අභිසපසඞ්ඛාතං ඵරුසවචනං පවත්තිතං, තං මහාසත්තස්ස ඛෙත්තවිසෙසභාවතො තස්ස ච අජ්ඣාසයඵරුසතාය දිට්ඨධම්මවෙදනීයං හුත්වා සචෙ සො මහාසත්තං න ඛමාපෙති, තං කක්ඛළං හුත්වා විපච්චනසභාවං ජාතං, ඛමාපිතෙ පන මහාසත්තෙ පයොගසම්පත්තිපටිබාහිතත්තා අවිපාකධම්මතං ආපජ්ජති අහොසිකම්මභාවතො। අයඤ්හි අරියූපවාදපාපස්ස දිට්ඨධම්මවෙදනීයස්ස ච ධම්මතා। යං තං බොධිසත්තෙන සූරියුග්ගමනනිවාරණං කතං, අයං බොධිසත්තෙන දිට්ඨො උපායො। තෙන හි උබ්බාළ්හා මනුස්සා බොධිසත්තස්ස සන්තිකෙ තාපසං ආනෙත්වා ඛමාපෙසුං। සොපි ච මහාසත්තස්ස ගුණෙ ජානිත්වා තස්මිං චිත්තං පසාදෙසි। යං පනස්ස මත්ථකෙ මත්තිකාපිණ්ඩස්ස ඨපනං තස්ස සත්තධා ඵාලනං කතං, තං මනුස්සානං චිත්තානුරක්ඛණත්ථං। අඤ්ඤථා හි ඉමෙ පබ්බජිතා සමානා චිත්තස්ස වසං වත්තන්ති, න පන චිත්තමත්තනො වසෙ වත්තාපෙන්තීති මහාසත්තම්පි තෙන සදිසං කත්වා ගණ්හෙය්යුං, තදස්ස නෙසං දීඝරත්තං අහිතාය දුක්ඛායාති। <b>පතිරූප</b>න්ති යුත්තං।
cen:තිස්සසුත්තවණ්ණනා නිට්ඨිතා।
sub:10:ථෙරනාමකසුත්තවණ්ණනා
bod:244:<b>අතීතෙ ඛන්ධපඤ්චකෙ</b>ති අතීතෙ අත්තභාවෙ। <b>ඡන්දරාගප්පහානෙනා</b>ති ඡන්දරාගස්ස අච්චන්තමෙව ජහනෙන। <b>පහීනං නාම හොති</b> අනපෙක්ඛපරිච්චාගතො। <b>පටිනිස්සට්ඨං නාම හොති</b> සබ්බසො ඡඩ්ඩිතත්තා। <b>තයො</b> <pb M=2.199/> <b>භවෙ</b>ති ඉමිනා උපාදිණ්ණකධම්මානංයෙව ගහණං। <b>සබ්බා ඛන්ධායතනධාතුයො චා</b>ති ඉමිනා උපාදිණ්ණානම්පි අනුපාදිණ්ණානම්පි ද්විධා පවත්තලොකියධම්මානං ගහණං අවිසෙසෙත්වා වුත්තත්තා। <b>විදිතං පාකටං කත්වා ඨිතං</b> පරිඤ්ඤාභිසමයවසෙන। <b>තෙස්වෙවා</b>ති තෙභූමකධම්මෙසු එව। <b>අනුපලිත්තං</b> අමථිතං අසංකිලිට්ඨං තණ්හාදිට්ඨිසංකිලෙසාභාවතො। <b>තදෙව සබ්බ</b>න්ති හෙට්ඨා තීසුපි පදෙසු ඉධ සබ්බග්ගහණෙන ගහිතං තෙභූමකවට්ටං। <b>ජහිත්වා</b>ති පහානාභිසමයවසෙන। තණ්හා ඛීයති එත්ථාති <b>තණ්හක්ඛය</b>සඞ්ඛාතෙ නිබ්බානෙ <b>විමුත්තං। තමහ</b>න්ති තං උත්තමපුග්ගලං එකවිහාරිං බ්රූමි තණ්හාදුතියස්ස අභාවතො। එත්ථ ච පරිඤ්ඤාපහානාභිසමයකථනෙන ඉතරම්පි අභිසමයං අත්ථතො කථිතමෙවාති දට්ඨබ්බං।
cen:ථෙරනාමකසුත්තවණ්ණනා නිට්ඨිතා।
sub:11:මහාකප්පිනසුත්තවණ්ණනා
bod:245:<b>මහාකප්පිනො</b>ති <pb V=2.177/> පූජාවචනමෙතං යථා “මහාමොග්ගල්ලානො”ති। <b>තථාරූප</b>න්ති “බුද්ධො ධම්මො”තිආදිකං ගුණවිසෙසවන්තපටිබද්ධං। <b>සාසන</b>න්ති දෙසන්තරතො ආගතවචනං। <b>ජඞ්ඝවාණිජා</b>ති ජඞ්ඝචාරිනො වාණිජා। <b>කිඤ්චි සාසන</b>න්ති අපුබ්බපවත්තිදීපකං කිඤ්චි වචනන්ති පුච්ඡි। <b>පීති උප්පජ්ජි</b> යථා තං සුචිරං කතාභිනීහාරතාය පරිපක්කඤාණස්ස। <b>අපරිමාණං</b> ගුණස්ස අපරිමාණතො සබ්බඤ්ඤුගුණපරිදීපනතො, සෙසරතනද්වයෙ නිය්යානිකභාවදීපනතො දිට්ඨිසීලසාමඤ්ඤෙන සංහතභාවදීපනතොති වත්තබ්බං। යථානුසිට්ඨං පටිපජ්ජමානෙ අපායදුක්ඛතො සංසාරදුක්ඛතො ච අපතන්තෙ ධාරෙතීති <b>ධම්මො</b>। සුපරිසුද්ධදිට්ඨිසීලසාමඤ්ඤෙන සංහතොති <b>සඞ්ඝො</b>ති। රතනත්ථො පන තිණ්ණම්පි සදිසො එවාති।
bod:<b>නවසතසහස්සානි අදාසි</b> දෙවී। <b>තුම්හෙ</b>ති රාජිනිං ගාරවෙන බහුවචනෙන වදති। <b>රාගො</b>ති අනුගච්ඡන්තරාගො।
bod:<b>ජනිතෙ</b>ති කම්මකිලෙසෙහි නිබ්බත්තිතෙ। කම්මකිලෙසෙහි පජාතත්තා පජාති පජාසද්දො ජනිතසද්දෙන සමානත්ථොති ආහ – <b>“ජනිතෙ, පජායාති අත්ථො”</b>ති। <b>අට්ඨහි විජ්ජාහී</b>ති <b>අම්බට්ඨසුත්තෙ</b> (දී॰ නි॰ 1.278) ආගතනයෙන। තත්ථ හි විපස්සනාඤාණමනොමයිද්ධීහි සහ ඡ අභිඤ්ඤා “අට්ඨ විජ්ජා”ති ආගතා <pb M=2.200/>। <b>තපති</b> පටිපක්ඛවිධමනෙන විජ්ජොතති, තං සූරියස්ස විරොචනන්ති ආහ – <b>“තපතීති විරොචතී”</b>ති। ඣානං සමාපජ්ජිත්වා සමාහිතෙන චිත්තෙන විපස්සනං වඩ්ඪෙත්වා ඵලසමාපත්තිං සමාපජ්ජිත්වා නිසින්නොති ආහ – <b>“දුවිධෙන ඣානෙන ඣායමානො”</b>ති। <b>සබ්බමඞ්ගලගාථා</b>ති සබ්බමඞ්ගලාවිරොධී ගාථාති වදන්ති। තථා හි වදන්ති –
gax:“මඞ්ගලං භගවා බුද්ධො, ධම්මො සඞ්ඝො ච මඞ්ගලං।
gae:සබ්බෙසම්පි ච සත්තානං, ස පුඤ්ඤවිතමඞ්ගල”න්ති॥
bod:<b>පූජං කාරෙත්වා</b> එකං අගාරිකධම්මකථිකං උපාසකං ආහ। එත්ථ ච “ඣායී තපතී”ති ඉමිනා ආරම්මණූපනිජ්ඣානානං ගහිතත්තා ධම්මරතනං ගහිතමෙව। “බ්රාහ්මණො”ති ඉමිනා සඞ්ඝරතනං ගහිතමෙව। බුද්ධරතනං පන සරූපෙනෙව ගහිතන්ති।
cen:මහාකප්පිනසුත්තවණ්ණනා නිට්ඨිතා।
sub:12:සහායකසුත්තවණ්ණනා
bod:246:සම්මා <pb V=2.178/> සංසන්දනවසෙන එති පවත්තතීති සමෙති, සම්මාදිට්ඨිආදි। සම්මා චිරරත්තං චිරකාලං සමෙති එතෙසං අත්ථීති <b>චිරරත්තංසමෙතිකා</b>। තෙනාහ <b>“දීඝරත්ත”</b>න්තිආදි। <b>ඉදානි ඉමෙස</b>න්ති එතරහි එතෙසං। <b>අයං සාසනධම්මො</b> අජ්ඣාසයතො පයොගතො ච සම්මා <b>සංසන්දති සමෙති,</b> තස්මා මජ්ඣෙ භින්නං විය සමමෙව න විසදිසං। කිඤ්ච තතො එව <b>බුද්ධෙන</b> භගවතා පවෙදිතධම්මවිනයෙ <b>එතෙසං</b> පටිපත්ති<b>සාසනධම්මො සොභති</b> විරොචතීති අත්ථො। <b>අරියප්පවෙදිතෙ</b>ති අරියෙන සම්මාසම්බුද්ධෙන සම්මදෙව පකාසිතෙ අරියධම්මෙ। සම්මදෙව සමුච්ඡෙදපටිප්පස්සද්ධිවිනයානං වසෙන <b>සුට්ඨු විනීතා</b> සබ්බකිලෙසදරථපරිළාහානං වූපසමෙන।
cen:සහායකසුත්තවණ්ණනා නිට්ඨිතා।
cen:සාරත්ථප්පකාසිනියා සංයුත්තනිකාය-අට්ඨකථාය
cen:භික්ඛුසංයුත්තවණ්ණනාය ලීනත්ථප්පකාසනා සමත්තා।
cen:නිට්ඨිතා ච සාරත්ථප්පකාසිනියා
cen:සංයුත්තනිකාය-අට්ඨකථාය නිදානවග්ගවණ්ණනා।
