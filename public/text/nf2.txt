cha:3:අනුත්තරියවග්ගො
sub:1-2:සාමකසුත්තාදිවණ්ණනා
bod:21-22:තතියස්ස <pb V=3.94/> පඨමෙ <b>කෙවලකප්ප</b>න්ති එත්ථ <b>කෙවල</b>-සද්දො අනවසෙසත්ථො, <b>කප්ප</b>-සද්දො සමන්තභාවත්ථො। තස්මා කෙවලකප්පං පොක්ඛරණියන්ති එවමත්ථො දට්ඨබ්බො। අනවසෙසං ඵරිතුං සමත්ථස්සපි ඔභාසස්ස කෙනචි කාරණෙන එකදෙසඵරණම්පි සියා, අයං පන සබ්බසොව ඵරතීති දස්සෙතුං සමන්තත්ථො කප්ප-සද්දො ගහිතො। <b>අත්තනො ඔභාසෙන ඵරිත්වා</b>ති වත්ථාලඞ්කාරසරීරසමුට්ඨිතෙන ඔභාසෙන ඵරිත්වා, චන්දිමා <pb M=3.100/> විය එකොභාසං එකපජ්ජොතං කරිත්වාති අත්ථො। <b>සමනුඤ්ඤො</b>ති සම්මදෙව කතමනුඤ්ඤො। තෙනාහ <b>“සමානචිත්තො”</b>ති, සමානජ්ඣාසයොති අත්ථො। දුක්ඛං වචො එතස්මින්ති දුබ්බචො, තස්ස කම්මං දොවචස්සං, තස්ස පුග්ගලස්ස අනාදරියවසෙන පවත්තා චෙතනා, තස්ස භාවො අත්ථිතා <b>දොවචස්සතා</b>। අථ වා දොවචස්සමෙව <b>දොවචස්සතා</b>। සා අත්ථතො සඞ්ඛාරක්ඛන්ධො හොති। චෙතනාපධානො හි සඞ්ඛාරක්ඛන්ධො। චතුන්නං වා ඛන්ධානං අපදක්ඛිණග්ගාහිතාකාරෙන පවත්තානං එතං අධිවචනන්ති වදන්ති। පාපා අස්සද්ධාදයො පුග්ගලා එතස්ස මිත්තාති පාපමිත්තො, තස්ස භාවො <b>පාපමිත්තතා</b>। සාපි අත්ථතො දොවචස්සතා විය දට්ඨබ්බා। යාය හි චෙතනාය පුග්ගලො පාපමිත්තො පාපසම්පවඞ්කො නාම හොති, සා චෙතනා පාපමිත්තතා। චත්තාරොපි වා අරූපිනො ඛන්ධා තදාකාරප්පවත්තා පාපමිත්තතා। දුතියං උත්තානමෙව।
cen:සාමකසුත්තාදිවණ්ණනා නිට්ඨිතා।
sub:3:භයසුත්තවණ්ණනා
bod:23:තතියෙ සම්භවති ජාතිමරණං එතෙනාති <b>සම්භවො,</b> උපාදානන්ති ආහ <b>“ජාතියා ච මරණස්ස ච සම්භවෙ පච්චයභූතෙ”</b>ති। <b>අනුපාදා</b>ති අනුපාදාය। තෙනාහ <b>“අනුපාදියිත්වා”</b>ති। ජාතිමරණානි සම්මා ඛීයන්ති එත්ථාති <b>ජාතිමරණසඞ්ඛයො,</b> නිබ්බානන්ති ආහ <b>“ජාතිමරණානං සඞ්ඛයසඞ්ඛාතෙ නිබ්බානෙ”</b>ති। <b>සබ්බදුක්ඛං උපච්චගු</b>න්ති සකලම්පි වට්ටදුක්ඛං අතික්කන්තා චරිමචිත්තනිරොධෙන වට්ටදුක්ඛලෙසස්සපි අසම්භවතො।
cen:භයසුත්තවණ්ණනා නිට්ඨිතා।
sub:4:හිමවන්තසුත්තවණ්ණනා
bod:24:චතුත්ථෙ <pb V=3.95/> <b>සමාපත්තිකුසලො හොතී</b>ති සමාපජ්ජනකුසලො හොති। තෙනාහ <b>“සමාපජ්ජිතුං කුසලො”</b>ති। තත්ථ අන්තොගතහෙතුඅත්ථො ඨිති-සද්දො, තස්මා ඨපනකුසලොති අත්ථොති ආහ <b>“සමාධිං ඨපෙතුං සක්කොතීති අත්ථො”</b>ති। තත්ථ <b>ඨපෙතුං සක්කොතී</b>ති සත්තට්ඨඅච්ඡරාමත්තං <pb M=3.101/> ඛණං ඣානං ඨපෙතුං සක්කොති අධිට්ඨානවසිභාවස්ස නිප්ඵාදිතත්තා। <b>යථාපරිච්ඡෙදෙනා</b>ති යථාපරිච්ඡින්නකාලෙන। <b>වුට්ඨාතුං සක්කොති</b> වුට්ඨානවසිභාවස්ස නිප්ඵාදිතත්තා। කල්ලං සඤ්ජාතං අස්සාති කල්ලිතං, තස්මිං කල්ලිතෙ කල්ලිතභාවෙ කුසලො <b>කල්ලිතකුසලො। හාසෙතුං</b> තොසෙතුං සම්පහංසෙතුං। <b>කල්ලං කාතු</b>න්ති සමාධානස්ස පටිපක්ඛධම්මානං දූරීකරණෙන සහකාරීකාරණානඤ්ච සමප්පධානෙන සමාපජ්ජනෙ චිත්තං සමත්ථං කාතුං। <b>සමාධිස්ස ගොචරකුසලො</b>ති සමාධිස්මිං නිප්ඵාදෙතබ්බෙ තස්ස ගොචරෙ කම්මට්ඨානසඤ්ඤිතෙ පවත්තිට්ඨානෙ භික්ඛාචාරගොචරෙ සතිසම්පජඤ්ඤයොගතො කුසලො ඡෙකො। තෙනාහ <b>“සමාධිස්ස අසප්පායෙ අනුපකාරකෙ ධම්මෙ වජ්ජෙත්වා”</b>තිආදි। <b>පඨමජ්ඣානාදිසමාධිං අභිනීහරිතු</b>න්ති පඨමජ්ඣානාදිසමාධිං විසෙසභාගියතාය අභිනීහරිතුං උපනෙතුං।
cen:හිමවන්තසුත්තවණ්ණනා නිට්ඨිතා।
sub:5:අනුස්සතිට්ඨානසුත්තවණ්ණනා
bod:25:පඤ්චමෙ <b>අනුස්සතිකාරණානී</b>ති අනුස්සතියො එව දිට්ඨධම්මිකසම්පරායිකාදිහිතසුඛානං හෙතුභාවතො කාරණානි। <b>නික්ඛන්ත</b>න්ති නිස්සටං। <b>මුත්ත</b>න්ති විස්සට්ඨං। <b>වුට්ඨිත</b>න්ති අපෙතං। සබ්බමෙතං වික්ඛම්භනමෙව සන්ධාය වදති। <b>ගෙධම්හා</b>ති පඤ්චකාමගුණතො। <b>ඉදම්පී</b>ති බුද්ධානුස්සතිවසෙන ලද්ධං උපචාරජ්ඣානමාහ। <b>ආරම්මණං කරිත්වා</b>ති පච්චයං කරිත්වා, පාදකං කත්වාති අත්ථො।
cen:අනුස්සතිට්ඨානසුත්තවණ්ණනා නිට්ඨිතා।
sub:6:මහාකච්චානසුත්තවණ්ණනා
bod:26:ඡට්ඨෙ <b>සම්බාධෙ</b>ති වා තණ්හාසංකිලෙසාදීනං සම්පීළෙ සඞ්කරෙ ඝරාවාසෙ। <b>ඔකාසා වුච්චන්තී</b>ති මග්ගඵලසුඛාධිගමාය ඔකාසභාවතො ඔකාසාති වුච්චන්ති। <b>ඔකාසාධිගමො</b>ති ලොකුත්තරධම්මස්ස <pb V=3.96/> අධිගමාය අධිගන්තබ්බඔකාසො। <b>විසුජ්ඣනත්ථායා</b>ති රාගාදීහි මලෙහි අභිජ්ඣාවිසමලොභාදීහි <pb M=3.102/> ච උපක්කිලිට්ඨචිත්තානං විසුද්ධත්ථාය। සා පනායං චිත්තස්ස විසුද්ධි සිජ්ඣමානා යස්මා සොකාදීනං අනුපාදාය සංවත්තති, තස්මා වුත්තං <b>“සොකපරිදෙවානං සමතික්කමායා”</b>තිආදි। තත්ථ සොචනං ඤාතිබ්යසනාදිනිමිත්තං චෙතසො සන්තාපො අන්තොතාපො අන්තොනිජ්ඣානං <b>සොකො,</b> ඤාතිබ්යසනාදිනිමිත්තමෙව සොචිකතා। “කහං එකපුත්තකා”තිආදිනා (ම॰ නි॰ 2.353-354; සං॰ නි॰ 2.63) පරිදෙවනවසෙන ලපනං <b>පරිදෙවො। සමතික්කමනත්ථායා</b>ති පහානාය। ආයතිං අනුප්පජ්ජනඤ්හි ඉධ සමතික්කමො। <b>දුක්ඛදොමනස්සානං අත්ථඞ්ගමායා</b>ති කායිකදුක්ඛස්ස ච චෙතසිකදොමනස්සස්ස චාති ඉමෙසං ද්වින්නං අත්ථඞ්ගමාය, නිරොධායාති අත්ථො। ඤායති නිච්ඡයෙන කමති නිබ්බානං, තං වා ඤායති පටිවිජ්ඣති එතෙනාති <b>ඤායො,</b> අරියමග්ගො। ඉධ පන සහ පුබ්බභාගෙන අරියමග්ගො ගහිතොති ආහ <b>“සහවිපස්සනකස්ස මග්ගස්ස අධිගමනත්ථායා”</b>ති। <b>අපච්චයපරිනිබ්බානස්සා</b>ති අනුපාදිසෙසනිබ්බානං සන්ධාය වදති। පච්චයවසෙන අනුප්පන්නං අසඞ්ඛතං අමතධාතුමෙව। සෙසමෙත්ථ උත්තානමෙව।
cen:මහාකච්චානසුත්තවණ්ණනා නිට්ඨිතා।
sub:7:පඨමසමයසුත්තවණ්ණනා
bod:27:සත්තමෙ <b>වඩ්ඪෙතී</b>ති මනසො විවට්ටනිස්සිතං වඩ්ඪිං ආවහති। <b>මනොභාවනීයො</b>ති වා මනසා භාවිතො සම්භාවිතො। යඤ්ච ආවජ්ජතො මනසි කරොතො චිත්තං විනීවරණං හොති। ඉමස්මිං පක්ඛෙ කම්මසාධනො සම්භාවනත්ථො භාවනීය-සද්දො। <b>“ථිනමිද්ධවිනොදනකම්මට්ඨාන”</b>න්ති වත්වා තදෙව විභාවෙන්තො <b>“ආලොකසඤ්ඤං වා”</b>තිආදිමාහ। <b>වීරියාරම්භවත්ථුආදීනං වා</b>ති එත්ථ <b>ආදි</b>-සද්දෙන ඉධ අවුත්තානං අතිභොජනෙ නිමිත්තග්ගාහාදීනං සඞ්ගහො දට්ඨබ්බො। වුත්තඤ්හෙතං “ඡ ධම්මා ථිනමිද්ධස්ස පහානාය සංවත්තන්ති අතිභොජනෙ නිමිත්තග්ගාහො, ඉරියාපථසම්පරිවත්තනතා, ආලොකසඤ්ඤාමනසිකාරො, අබ්භොකාසවාසො, කල්යාණමිත්තතා, සප්පායකථා”ති (ඉතිවු॰ අට්ඨ॰ 111)। අන්තරායසද්දපරියායො ඉධ <b>අන්තරා</b>-සද්දොති ආහ <b>“අනන්තරායෙනා”</b>ති।
cen:පඨමසමයසුත්තවණ්ණනා නිට්ඨිතා।
sub:8:දුතියසමයසුත්තවණ්ණනා
bod:28:අට්ඨමෙ <pb V=3.97/> <pb M=3.103/> මණ්ඩලසණ්ඨානමාළසඞ්ඛෙපෙන කතා භොජනසාලා <b>මණ්ඩලමාළා</b>ති අධිප්පෙතාති ආහ <b>“භොජනසාලායා”</b>ති। සෙසමෙත්ථ සුවිඤ්ඤෙය්යමෙව।
cen:දුතියසමයසුත්තවණ්ණනා නිට්ඨිතා।
sub:9:උදායීසුත්තවණ්ණනා
bod:29:නවමෙ දිට්ඨධම්මො වුච්චති පච්චක්ඛො අත්තභාවොති ආහ <b>“ඉමස්මිංයෙව අත්තභාවෙ”</b>ති। <b>සුඛවිහාරත්ථායා</b>ති නික්කිලෙසතාය නිරාමිසෙන සුඛෙන විහාරත්ථාය। <b>ආලොකසඤ්ඤං මනසි කරොතී</b>ති සූරියචන්දපජ්ජොතමණිඋක්කාවිජ්ජුආදීනං ආලොකො දිවා රත්තිඤ්ච උපලද්ධො, යථාලද්ධවසෙනෙව ආලොකං මනසි කරොති, චිත්තෙ ඨපෙති। තථා ච නං මනසි කරොති, යථාස්ස සුභාවිතාලොකකසිණස්ස විය කසිණාලොකො යථිච්ඡකං යාවදිච්ඡකඤ්ච සො ආලොකො රත්තියං උපතිට්ඨති। යෙන තත්ථ දිවාසඤ්ඤං ඨපෙති, දිවාරිව විගතථිනමිද්ධො හොති। තෙනාහ <b>“යථා දිවා තථා රත්ති”</b>න්ති। <b>දිවාති සඤ්ඤං ඨපෙතී</b>ති වුත්තනයෙන මනසි කත්වා දිවාරිව සඤ්ඤං උප්පාදෙති। <b>යථානෙන දිවා…පෙ॰… තථෙව තං මනසි කරොතී</b>ති යථානෙන දිවා උපලද්ධො සූරියාලොකො, එවං රත්තිම්පි දිවා දිට්ඨාකාරෙනෙව තං ආලොකං මනසි කරොති। <b>යථා චනෙන රත්තිං…පෙ॰… මනසි කරොතී</b>ති යථා රත්තියං චන්දාලොකො උපලද්ධො, එවං දිවාපි රත්තිං දිට්ඨාකාරෙනෙව තං ආලොකං මනසි කරොති, චිත්තෙ ඨපෙති। <b>විවටෙනා</b>ති ථිනමිද්ධෙන අපිහිතත්තා විවටෙන। <b>අනොනද්ධෙනා</b>ති අසඤ්ඡාදිතෙන। <b>සහොභාසක</b>න්ති සඤ්ඤාණොභාසං। දිබ්බචක්ඛුඤාණං රූපගතස්ස දිබ්බස්ස ඉතරස්ස ච දස්සනට්ඨෙන ඉධ ඤාණදස්සනන්ති අධිප්පෙතන්ති ආහ <b>“දිබ්බචක්ඛුසඞ්ඛාතස්සා”</b>තිආදි।
bod:<b>උද්ධං ජීවිතපරියාදානා</b>ති ජීවිතක්ඛයතො උපරි මරණතො පරං। <b>සමුග්ගතෙනා</b>ති උට්ඨිතෙන। <b>ධුමාතත්තා</b>ති උද්ධං උද්ධං ධුමාතත්තා සූනත්තා <pb M=3.104/>। සෙතරත්තෙහි විපරිභින්නං විමිස්සිතං නීලං, පුරිමවණ්ණවිපරිණාමභූතං වා නීලං විනීලං, විනීලමෙව <b>විනීලක</b>න්ති ක-කාරෙන පදවඩ්ඪනමාහ අනත්ථන්තරතො යථා “පීතකං ලොහිතක”න්ති। <b>පටිකූලත්තා</b>ති ජිගුච්ඡනීයත්තා। කුච්ඡිතං විනීලං <b>විනීලක</b>න්ති කුච්ඡනත්ථො වා අයං ක-කාරොති දස්සෙතුං වුත්තං යථා “පාපකො කිත්තිසද්දො අබ්භුග්ගච්ඡතී”ති (දී॰ නි॰ 3.316; අ॰ නි॰ 5.213)। <b>පරිභින්නට්ඨානෙහි</b> කාකධඞ්කාදීහි <pb V=3.98/>। <b>විස්සන්දමානං පුබ්බ</b>න්ති විස්සවන්තපුබ්බං, තහං තහං පග්ඝරන්තපුබ්බන්ති අත්ථො। <b>තථාභාව</b>න්ති විස්සන්දමානපුබ්බතං।
bod:<b>සො භික්ඛූ</b>ති යො “පස්සෙය්ය සරීරං සීවථිකාය ඡඩ්ඩිත”න්ති වුත්තො, සො භික්ඛු। <b>උපසංහරති</b> සදිසතං। <b>අයම්පි ඛො</b>තිආදි උපසංහරණාකාරදස්සනං। <b>ආයූ</b>ති රූපජීවිතින්ද්රියං। අරූපජීවිතින්ද්රියං පනෙත්ථ විඤ්ඤාණගතිකමෙව। <b>උස්මා</b>ති කම්මජතෙජො। <b>එවංපූතිකසභාවො</b>ති එවං අතිවිය පූතිසභාවො ආයුආදිවිගමෙ වියාති අධිප්පායො। එදිසො භවිස්සතීති එවංභාවීති ආහ <b>“එවමෙවං උද්ධුමාතාදිභෙදො භවිස්සතී”</b>ති।
bod:<b>ලුඤ්චිත්වා ලුඤ්චිත්වා</b>ති උප්පාටෙත්වා උප්පාටෙත්වා। <b>සෙසාවසෙසමංසලොහිතයුත්ත</b>න්ති සබ්බසො අක්ඛාදිතත්තා තහං තහං සෙසෙන අප්පාවසෙසෙන මංසලොහිතෙන යුත්තං। <b>අඤ්ඤෙන හත්ථට්ඨික</b>න්ති අවිසෙසෙන හත්ථට්ඨිකානං විප්පකිණ්ණතා ජොතිතාති අනවසෙසතො තෙසං විප්පකිණ්ණතං දස්සෙන්තො <b>“චතුසට්ඨිභෙදම්පී”</b>තිආදිමාහ। <b>තෙරොවස්සිකානී</b>ති තිරොවස්සගතානි। තානි පන සංවච්ඡරං වීතිවත්තානි හොන්තීති ආහ <b>“අතික්කන්තසංවච්ඡරානී”</b>ති। පුරාණතාය ඝනභාවවිගමෙන විචුණ්ණතා ඉධ පූතිභාවො। සො යථා හොති, තං දස්සෙන්තො <b>“අබ්භොකාසෙ”</b>තිආදිමාහ। <b>අනෙකධාතූන</b>න්ති චක්ඛුධාතුආදීනං, කාමධාතුආදීනං වා। <b>සතියා ච ඤාණස්ස ච අත්ථායා</b>ති “අභික්කන්තෙ පටික්කන්තෙ සම්පජානකාරී හොතී”තිආදිනා (දී॰ නි॰ 1.214; 2.376; ම॰ නි॰ 1.109) වුත්තාය සත්තට්ඨානිකාය සතියා චෙව තංසම්පයුත්තඤාණස්ස ච අත්ථාය।
cen:උදායීසුත්තවණ්ණනා නිට්ඨිතා।
sub:10:අනුත්තරියසුත්තවණ්ණනා
bod:30:දසමෙ <pb M=3.105/> <b>නිහීන</b>න්ති ලාමකං, කිලිට්ඨං වා। <b>ගාමවාසිකාන</b>න්ති බාලානං। පුථුජ්ජනානං ඉදන්ති <b>පොථුජ්ජනිකං</b>। තෙනාහ <b>“පුථුජ්ජනානං සන්තක”</b>න්ති, පුථුජ්ජනෙහි සෙවිතබ්බත්තා තෙසං සන්තකන්ති වුත්තං හොති। <b>අනරිය</b>න්ති න නිද්දොසං। නිද්දොසට්ඨො හි අරියට්ඨො। තෙනාහ <b>“න උත්තමං න පරිසුද්ධ”</b>න්ති। අරියෙහි වා න සෙවිතබ්බන්ති <b>අනරියං। අනත්ථසංහිත</b>න්ති දිට්ඨධම්මිකසම්පරායිකාදිවිවිධවිපුලානත්ථසහිතං। තාදිසඤ්ච අත්ථසන්නිස්සිතං න හොතීති ආහ <b>“න අත්ථසන්නිස්සිත”</b>න්ති। <b>න වට්ටෙ නිබ්බින්දනත්ථායා</b>ති චතුසච්චකම්මට්ඨානාභාවතො। අසති පන වට්ටෙ නිබ්බිදාය විරාගාදීනං අසම්භවොයෙවාති ආහ <b>“න විරාගායා”</b>තිආදි।
bod:අනුත්තමං <pb V=3.99/> <b>අනුත්තරිය</b>න්ති ආහ <b>“එතං අනුත්තර”</b>න්ති। <b>හත්ථිස්මි</b>න්ති නිමිත්තත්ථෙ භුම්මන්ති ආහ <b>“හත්ථිනිමිත්තං සික්ඛිතබ්බ”</b>න්ති। හත්ථිවිසයත්තා හත්ථිසන්නිස්සිතත්තා ච හත්ථිසිප්පං “හත්ථී”ති ගහෙත්වා “හත්ථිස්මිම්පි සික්ඛතී”ති වුත්තං। තස්මා හත්ථිසිප්පෙ සික්ඛතීති එවමෙත්ථ අත්ථො දට්ඨබ්බො। සෙසපදෙසුපි එසෙව නයො।
bod:ලිඞ්ගබ්යත්තයෙන විභත්තිබ්යත්තයෙන <b>පාරිචරියෙ</b>ති වුත්තන්ති ආහ <b>“පාරිචරියාය පච්චුපට්ඨිතා”</b>ති। සෙසමෙත්ථ සුවිඤ්ඤෙය්යමෙව।
cen:අනුත්තරියසුත්තවණ්ණනා නිට්ඨිතා।
cen:අනුත්තරියවග්ගවණ්ණනා නිට්ඨිතා।
