cha:2:අභිසමයසංයුත්තං
sub:1:නඛසිඛාසුත්තවණ්ණනා
bod:74:අභිසමයසංයුත්තස්ස <pb V=2.113/> <pb P=2.129/> <pb M=2.119/> පඨමෙ <b>නඛසිඛාය</b>න්ති මංසට්ඨානෙන විමුත්තෙ නඛග්ගෙ। නඛසිඛා ච නාම ලොකියානං මහතීපි හොති, සත්ථු පන රත්තුප්පලපත්තකොටි විය සුඛුමා। කථං පනෙත්ථ පංසු පතිට්ඨිතොති? අධිට්ඨානබලෙන। භගවතා හි අත්ථං ඤාපෙතුකාමෙන අධිට්ඨානබලෙන තත්ථ පතිට්ඨාපිතො। <b>සතිමං කල</b>න්ති මහාපථවියා පංසුං සතකොට්ඨාසෙ කත්වා තතො එකකොට්ඨාසං। පරතොපි එසෙව නයො। <b>අභිසමෙතාවිනො</b>ති පඤ්ඤාය අරියසච්චානි අභිසමෙත්වා ඨිතස්ස। <b>පුරිමං දුක්ඛක්ඛන්ධං පරික්ඛීණං පරියාදිණ්ණං උපනිධායා</b>ති එතදෙව බහුතරං දුක්ඛං, යදිදං පරික්ඛීණන්ති එවං පඨමං වුත්තං දුක්ඛක්ඛන්ධං උපනිධාය, ඤාණෙන තං තස්ස සන්තිකෙ ඨපෙත්වා උපපරික්ඛියමානෙති අත්ථො। කතමං පනෙත්ථ පුරිමදුක්ඛං නාම? යං පරික්ඛීණං। කතමං පන පරික්ඛීණං? යං පඨමමග්ගස්ස අභාවිතත්තා උප්පජ්ජෙය්ය। කතමං පන උපනිධාය? යං සත්තසු අත්තභාවෙසු අපායෙ අට්ඨමඤ්ච පටිසන්ධිං ආදිං කත්වා යත්ථ කත්ථචි උප්පජ්ජෙය්ය, සබ්බං තං පරික්ඛීණන්ති වෙදිතබ්බං। <b>සත්තක්ඛත්තු</b>න්ති සත්ත වාරෙ, සත්තසු අත්තභාවෙසූති අත්ථො। <b>පරමතා</b>ති ඉදමස්ස පරං පමාණන්ති දස්සෙති। <b>මහත්ථියො</b>ති මහතො අත්ථස්ස නිප්ඵාදකො। පඨමං।
sub:2:පොක්ඛරණීසුත්තවණ්ණනා
bod:75:දුතියෙ <b>පොක්ඛරණී</b>ති වාපී। <b>උබ්බෙධෙනා</b>ති ගම්භීරතාය। <b>සමතිත්තිකා</b>ති මුඛවට්ටිසමා। <b>කාකපෙය්යා</b>ති සක්කා හොති තීරෙ ඨිතෙන කාකෙන පකතියාපි මුඛතුණ්ඩිකං ඔතාරෙත්වා පාතුං। දුතියං।
sub:3:සංභෙජ්ජඋදකසුත්තාදිවණ්ණනා
bod:76-77:තතියෙ <pb V=2.114/> <pb P=2.130/> <b>යත්ථිමා</b>ති යස්මිං සම්භිජ්ජට්ඨානෙ ඉමා। <b>සංසන්දන්තී</b>ති සමාගන්ත්වා සන්දන්ති। <b>සමෙන්තී</b>ති සමාගච්ඡන්ති। <b>ද්වෙ වා ති වා</b>ති ද්වෙ වා තීණි වා। <b>උදකඵුසිතානී</b>ති උදකබින්දූනි। <b>සංභෙජ්ජඋදක</b>න්ති අඤ්ඤාහි නදීහි සද්ධිං සම්භින්නට්ඨානෙ උදකං। චතුත්ථං උත්තානත්ථමෙව। තතියචතුත්ථානි।
sub:5:පථවීසුත්තාදිවණ්ණනා
bod:78-84:පඤ්චමෙ <pb M=2.120/> <b>මහාපථවියා</b>ති චක්කවාළබ්භන්තරාය මහාපථවියා උද්ධරිත්වා। <b>කොලට්ඨිමත්තියො</b>ති පදරට්ඨිපමාණා। <b>ගුළිකා</b>ති මත්තිකගුළිකා। <b>උපනික්ඛිපෙය්යා</b>ති එකස්මිං ඨානෙ ඨපෙය්ය। ඡට්ඨාදීසු වුත්තනයෙනෙව අත්ථො වෙදිතබ්බො। පරියොසානෙ පන <b>අඤ්ඤතිත්ථියසමණබ්රාහ්මණපරිබ්බාජකානං අධිගමො</b>ති බාහිරකානං සබ්බොපි ගුණාධිගමො පඨමමග්ගෙන අධිගතගුණානං සතභාගම්පි සහස්සභාගම්පි සතසහස්සභාගම්පි න උපගච්ඡතීති। පඤ්චමාදීනි।
cen:අභිසමයසංයුත්තවණ්ණනා නිට්ඨිතා।
