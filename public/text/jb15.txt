cha:15:සුඛවග්ගො
sub:1:ඤාආතිකලහවූපසමනවත්ථු
bod:<b>සුසුඛං</b> <pb V=2.147/> <pb M=2.165/> <pb P=3.254/> <b>වතා</b>ති ඉමං ධම්මදෙසනං සත්ථා සක්කෙසු විහරන්තො කලහවූපසමනත්ථං ඤාතකෙ ආරබ්භ කථෙසි।
bod:සාකියකොලියා කිර කපිලවත්ථුනගරස්ස ච කොලියනගරස්ස ච අන්තරෙ රොහිණිං නාම නදිං එකෙනෙව ආවරණෙන බන්ධාපෙත්වා සස්සානි කරොන්ති। අථ ජෙට්ඨමූලමාසෙ සස්සෙසු මිලායන්තෙසු උභයනගරවාසිකානම්පි කම්මකාරා සන්නිපතිංසු। තත්ථ කොලියනගරවාසිනො ආහංසු – “ඉදං උදකං උභයතො හරියමානං නෙව තුම්හාකං, න අම්හාකං පහොස්සති, අම්හාකං පන සස්සං එකඋදකෙනෙව නිප්ඵජ්ජිස්සති, ඉදං උදකං අම්හාකං දෙථා”ති। ඉතරෙපි ආහංසු – “තුම්හෙසු කොට්ඨකෙ පූරෙත්වා ඨිතෙසු මයං රත්තසුවණ්ණනීලමණිකාළකහාපණෙ ච ගහෙත්වා පච්ඡිපසිබ්බකාදිහත්ථා න සක්ඛිස්සාම තුම්හාකං ඝරද්වාරෙ විචරිතුං, අම්හාකම්පි සස්සං එකඋදකෙනෙව <pb P=3.255/> නිප්ඵජ්ජිස්සති, ඉදං උදකං අම්හාකං දෙථා”ති। න මයං දස්සාමාති। මයම්පි න දස්සාමාති එවං කථං වඩ්ඪෙත්වා එකො උට්ඨාය එකස්ස පහාරං අදාසි, සොපි අඤ්ඤස්සාති එවං අඤ්ඤමඤ්ඤං පහරිත්වා රාජකුලානං ජාතිං ඝට්ටෙත්වා කලහං වඩ්ඪයිංසු।
bod:කොලියකම්මකාරා වදන්ති – “තුම්හෙ කපිලවත්ථුවාසිකෙ ගහෙත්වා ගජ්ජථ, යෙ සොණසිඞ්ගාලාදයො විය අත්තනො භගිනීහි සද්ධිං සංවසිංසු, එතෙසං හත්ථිනො චෙව අස්සා ච ඵලකාවුධානි ච අම්හාකං කිං කරිස්සන්තී”ති। සාකියකම්මකාරාපි වදන්ති “තුම්හෙ ඉදානි කුට්ඨිනො දාරකෙ ගහෙත්වා ගජ්ජථ, යෙ අනාථා නිග්ගතිකා තිරච්ඡානා විය කොලරුක්ඛෙ වසිංසු, එතෙසං හත්ථිනො ච අස්සා ච ඵලකාවුධානි ච අම්හාකං කිං කරිස්සන්තී”ති। තෙ ගන්ත්වා තස්මිං කම්මෙ නියුත්තානං අමච්චානං කථයිංසු, අමච්චා රාජකුලානං කථෙසුං। තතො සාකියා “භගිනීහි සද්ධිං සංවසිතකානං ථාමඤ්ච බලඤ්ච දස්සෙස්සාමා”ති යුද්ධසජ්ජා නික්ඛමිංසු। කොලියාපි “කොලරුක්ඛවාසීනං ථාමඤ්ච බලඤ්ච දස්සෙස්සාමා”ති යුද්ධසජ්ජා නික්ඛමිංසු।
bod:සත්ථාපි <pb V=2.148/> <pb M=2.166/> පච්චූසසමයෙ ලොකං වොලොකෙන්තො ඤාතකෙ දිස්වා “මයි අගච්ඡන්තෙ ඉමෙ නස්සිස්සන්ති, මයා ගන්තුං වට්ටතී”ති චින්තෙත්වා එකකොව ආකාසෙන ගන්ත්වා රොහිණිනදියා මජ්ඣෙ ආකාසෙ පල්ලඞ්කෙන නිසීදි। ඤාතකා සත්ථාරං දිස්වා <pb P=3.256/> ආවුධානි ඡඩ්ඩෙත්වා වන්දිංසු। අථ නෙ සත්ථා ආහ – “කිං කලහො නාමෙස, මහාරාජා”ති? “න ජානාම, භන්තෙ”ති। “කො දානි ජානිස්සතී”ති? තෙ “උපරාජා ජානිස්සති, සෙනාපති ජානිස්සතී”ති ඉමිනා උපායෙන යාව දාසකම්මකරෙ පුච්ඡිත්වා, “භන්තෙ, උදකකලහො”ති ආහංසු। “උදකං කිං අග්ඝති, මහාරාජා”ති? “අප්පග්ඝං, භන්තෙ”ති। “ඛත්තියා කිං අග්ඝන්ති මහාරාජා”ති? “ඛත්තියා නාම අනග්ඝා, භන්තෙ”ති। “අයුත්තං තුම්හාකං අප්පමත්තතං උදකං නිස්සාය අනග්ඝෙ ඛත්තියෙ නාසෙතු”න්ති। තෙ තුණ්හී අහෙසුං। අථ තෙ සත්ථා ආමන්තෙත්වා “කස්මා මහාරාජා එවරූපං කරොථ, මයි අසන්තෙ අජ්ජ ලොහිතනදී පවත්තිස්සති, අයුත්තං වො කතං, තුම්හෙ පඤ්චහි වෙරෙහි සවෙරා විහරථ, අහං අවෙරො විහරාමි। තුම්හෙ කිලෙසාතුරා හුත්වා විහරථ, අහං අනාතුරො। තුම්හෙ කාමගුණපරියෙසනුස්සුක්කා හුත්වා විහරථ, අහං අනුස්සුක්කො විහරාමී”ති වත්වා ඉමා ගාථා අභාසි –
gax:197:“සුසුඛං වත ජීවාම, වෙරිනෙසු අවෙරිනො,
gae:වෙරිනෙසු මනුස්සෙසු, විහරාම අවෙරිනො॥
gax:198:“සුසුඛං වත ජීවාම, ආතුරෙසු අනාතුරා।
gae:ආතුරෙසු මනුස්සෙසු, විහරාම අනාතුරා॥
gax:199:“සුසුඛං වත ජීවාම, උස්සුකෙසු අනුස්සුකා।
gae:උස්සුකෙසු මනුස්සෙසු, විහරාම අනුස්සුකා”ති॥
bod:තත්ථ <pb P=3.257/> <b>සුසුඛ</b>න්ති සුට්ඨු සුඛං। ඉදං වුත්තං හොති – යෙ ගිහිනො සන්ධිච්ඡෙදාදිවසෙන, පබ්බජිතා වා පන වෙජ්ජකම්මාදිවසෙන ජීවිතවුත්තිං උප්පාදෙත්වා “සුඛෙන ජීවාමා”ති වදන්ති, තෙහි මයමෙව සුසුඛං වත ජීවාම, යෙ මයං පඤ්චහි වෙරීහි වෙරිනෙසු මනුස්සෙසු අවෙරිනො, කිලෙසාතුරෙසු මනුස්සෙසු නික්කිලෙසතාය අනාතුරා, පඤ්චකාමගුණපරියෙසනෙ උස්සුකෙසු තාය පරියෙසනාය අභාවෙන අනුස්සුකාති। සෙසං උත්තානත්ථමෙව।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:ඤාතිකලහවූපසමනවත්ථු පඨමං।
sub:2:මාරවත්ථු
bod:<b>සුසුඛං</b> <pb V=2.149/> <pb M=2.167/> <b>වත ජීවාමා</b>ති ඉමං ධම්මදෙසනං සත්ථා පඤ්චසාලාය බ්රාහ්මණගාමෙ විහරන්තො මාරං ආරබ්භ කථෙසි।
bod:එකදිවසඤ්හි සත්ථා පඤ්චසතානං කුමාරිකානං සොතාපත්තිමග්ගස්සූපනිස්සයං දිස්වා තං ගාමං උපනිස්සාය විහාසි। තාපි කුමාරිකායො එකස්මිං නක්ඛත්තදිවසෙ නදිං ගන්ත්වා න්හත්වා අලඞ්කතපටියත්තා ගාමාභිමුඛියො පායිංසු। සත්ථාපි තං ගාමං පවිසිත්වා පිණ්ඩාය චරති। අථ මාරො සකලගාමවාසීනං සරීරෙ අධිමුච්චිත්වා <pb P=3.258/> යථා සත්ථා කටච්ඡුභත්තමත්තම්පි න ලභති, එවං කත්වා යථාධොතෙන පත්තෙන නික්ඛමන්තං සත්ථාරං ගාමද්වාරෙ ඨත්වා ආහ – “අපි, සමණ, පිණ්ඩපාතං ලභිත්ථා”ති। “කිං පන ත්වං, පාපිම, තථා අකාසි, යථාහං පිණ්ඩං න ලභෙය්ය”න්ති? “තෙන හි, භන්තෙ, පුන පවිසථා”ති। එවං කිරස්ස අහොසි – “සචෙ පුන පවිසති, සබ්බෙසං සරීරෙ අධිමුච්චිත්වා ඉමස්ස පුරතො පාණිං පහරිත්වා හස්සකෙළිං කරිස්සාමී”ති। තස්මිං ඛණෙ තා කුමාරිකායො ගාමද්වාරං පත්වා සත්ථාරං දිස්වා වන්දිත්වා එකමන්තං අට්ඨංසු। මාරොපි සත්ථාරං ආහ – “අපි, භන්තෙ, පිණ්ඩං අලභමානා ජිඝච්ඡාදුක්ඛෙන පීළිතත්ථා”ති। සත්ථා “අජ්ජ මයං, පාපිම, කිඤ්චි අලභිත්වාපි ආභස්සරලොකෙ මහාබ්රහ්මානො විය පීතිසුඛෙනෙව වීතිනාමෙස්සාමා”ති වත්වා ඉමං ගාථමාහ –
gax:200:“සුසුඛං වත ජීවාම, යෙසං නො නත්ථි කිඤ්චනං।
gae:පීතිභක්ඛා භවිස්සාම, දෙවා ආභස්සරා යථා”ති॥
bod:තත්ථ <b>යෙසං නො</b>ති යෙසං අම්හාකං පලිබුජ්ඣනත්ථෙන රාගාදීසු කිඤ්චනෙසු එකම්පි කිඤ්චනං නත්ථි। <b>පීතිභක්ඛා</b>ති යථා ආභස්සරා දෙවා පීතිභක්ඛා හුත්වා පීතිසුඛෙනෙව වීතිනාමෙන්ති, එවං මයම්පි, පාපිම, කිඤ්චි අලභිත්වා පීතිභක්ඛා භවිස්සාමාති අත්ථො।
bod:දෙසනාවසානෙ <pb P=3.259/> පඤ්චසතාපි කුමාරිකායො සොතාපත්තිඵලෙ පතිට්ඨහිංසූති।
cen:මාරවත්ථු දුතියං।
sub:3:කොසලරඤ්ඤො පරාජයවත්ථු
bod:<b>ජයං</b> <pb V=2.150/> <pb M=2.168/> <b>වෙර</b>න්ති ඉමං ධම්මදෙසනං සත්ථා ජෙතවනෙ විහරන්තො කොසලරඤ්ඤො පරාජයං ආරබ්භ කථෙසි।
bod:සො කිර කාසිකගාමං නිස්සාය භාගිනෙය්යෙන අජාතසත්තුනා සද්ධිං යුජ්ඣන්තො තෙන තයො වාරෙ පරාජිතො තතියවාරෙ චින්තෙසි – “අහං ඛීරමුඛම්පි දාරකං පරාජෙතුං නාසක්ඛිං, කිං මෙ ජීවිතෙනා”ති। සො ආහාරූපච්ඡෙදං කත්වා මඤ්චකෙ නිපජ්ජි। අථස්ස සා පවත්ති සකලනගරං පත්ථරි। භික්ඛූ තථාගතස්ස ආරොචෙසුං – “භන්තෙ, රාජා කිර කාසිකගාමකං නිස්සාය තයො වාරෙ පරාජිතො, සො ඉදානි පරාජිත්වා ආගතො ‘ඛීරමුඛම්පි දාරකං පරාජෙතුං නාසක්ඛිං, කිං මෙ ජීවිතෙනා’ති ආහාරූපච්ඡෙදං කත්වා මඤ්චකෙ නිපන්නො”ති। සත්ථා තෙසං කථං සුත්වා, “භික්ඛවෙ, ජිනන්තොපි වෙරං පසවති, පරාජිතො පන දුක්ඛං සෙතියෙවා”ති වත්වා ඉමං ගාථමාහ –
gax:201:“ජයං වෙරං පසවති, දුක්ඛං සෙති පරාජිතො।
gae:උපසන්තො සුඛං සෙති, හිත්වා ජයපරාජය”න්ති॥
bod:තත්ථ <b>ජය</b>න්ති පරං ජිනන්තො වෙරං පටිලභති। <b>පරාජිතො</b>ති පරෙන පරාජිතො “කදා නු ඛො පච්චාමිත්තස්ස පිට්ඨිං දට්ඨුං සක්ඛිස්සාමී”ති දුක්ඛං සෙති සබ්බිරියාපථෙසු <pb P=3.260/> දුක්ඛමෙව විහරතීති අත්ථො। <b>උපසන්තො</b>ති අබ්භන්තරෙ උපසන්තරාගාදිකිලෙසො ඛීණාසවො ජයඤ්ච පරාජයඤ්ච හිත්වා සුඛං සෙති, සබ්බිරියාපථෙසු සුඛමෙව විහරතීති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:කොසලරඤ්ඤො පරාජයවත්ථු තතියං।
sub:4:අඤ්ඤතරකුලදාරිකාවත්ථු
bod:<b>නත්ථි රාගසමො</b>ති ඉමං ධම්මදෙසනං සත්ථා ජෙතවනෙ විහරන්තො අඤ්ඤතරං කුලදාරිකං ආරබ්භ කථෙසි।
bod:තස්සා <pb V=2.151/> <pb M=2.169/> කිර මාතාපිතරො ආවාහං කත්වා මඞ්ගලදිවසෙ සත්ථාරං නිමන්තයිංසු। සත්ථා භික්ඛුසඞ්ඝපරිවුතො තත්ථ ගන්ත්වා නිසීදි। සාපි ඛො වධුකා භික්ඛුසඞ්ඝස්ස උදකපරිස්සාවනාදීනි කරොන්තී අපරාපරං සඤ්චරති। සාමිකොපිස්සා තං ඔලොකෙන්තො අට්ඨාසි। තස්ස රාගවසෙන ඔලොකෙන්තස්ස අන්තො කිලෙසො සමුදාචරි। සො අඤ්ඤාණාභිභූතො නෙව බුද්ධං උපට්ඨහි, න අසීති මහාථෙරෙ। හත්ථං පසාරෙත්වා “තං වධුකං ගණ්හිස්සාමී”ති පන චිත්තං අකාසි। සත්ථා තස්සජ්ඣාසයං ඔලොකෙත්වා යථා තං ඉත්ථිං න පස්සති, එවමකාසි। සො අදිස්වා සත්ථාරං ඔලොකෙන්තො අට්ඨාසි। සත්ථා තස්ස ඔලොකෙත්වා ඨිතකාලෙ “කුමාරක, න හි රාගග්ගිනා සදිසො අග්ගි නාම <pb P=3.261/>, දොසකලිනා සදිසො කලි නාම, ඛන්ධපරිහරණදුක්ඛෙන සදිසං දුක්ඛං නාම අත්ථි, නිබ්බානසුඛසදිසං සුඛම්පි නත්ථියෙවා”ති වත්වා ඉමං ගාථමාහ –
gax:202:“නත්ථි රාගසමො අග්ගි, නත්ථි දොසසමො කලි।
gae:නත්ථි ඛන්ධසමා දුක්ඛා, නත්ථි සන්තිපරං සුඛ”න්ති॥
bod:තත්ථ <b>නත්ථි රාගසමො</b>ති ධූමං වා ජාලං වා අඞ්ගාරං වා අදස්සෙත්වා අන්තොයෙව ඣාපෙත්වා භස්මමුට්ඨිං කාතුං සමත්ථො රාගෙන සමො අඤ්ඤො අග්ගි නාම නත්ථි। <b>කලී</b>ති දොසෙන සමො අපරාධොපි නත්ථි। <b>ඛන්ධසමා</b>ති ඛන්ධෙහි සමා। යථා පරිහරියමානා ඛන්ධා දුක්ඛා, එවං අඤ්ඤං දුක්ඛං නාම නත්ථි। <b>සන්තිපර</b>න්ති නිබ්බානතො උත්තරිං අඤ්ඤං සුඛම්පි නත්ථි। අඤ්ඤඤ්හි සුඛං සුඛමෙව, නිබ්බානං පරමසුඛන්ති අත්ථො।
bod:දෙසනාවසානෙ කුමාරිකා ච කුමාරකො ච සොතාපත්තිඵලෙ පතිට්ඨහිංසු। තස්මිං සමයෙ භගවා තෙසං අඤ්ඤමඤ්ඤං දස්සනාකාරං අකාසීති।
cen:අඤ්ඤතරකුලදාරිකාවත්ථු චතුත්ථං।
sub:5:එකඋපාසකවත්ථු
bod:<b>ජිඝච්ඡා</b>ති ඉමං ධම්මදෙසනං සත්ථා ආළවියං විහරන්තො එකං උපාසකං ආරබ්භ කථෙසි।
bod:එකස්මිඤ්හි <pb M=2.170/> දිවසෙ සත්ථා ජෙතවනෙ ගන්ධකුටියං නිසින්නොව <pb P=3.262/> පච්චූසකාලෙ ලොකං වොලොකෙන්තො <pb V=2.152/> ආළවියං එකං දුග්ගතමනුස්සං දිස්වා තස්සූපනිස්සයසම්පත්තිං ඤත්වා පඤ්චසතභික්ඛුපරිවාරො ආළවිං අගමාසි। ආළවිවාසිනො සත්ථාරං නිමන්තයිංසු। සොපි දුග්ගතමනුස්සො “සත්ථා කිර ආගතො”ති සුත්වා “සත්ථු සන්තිකෙ ධම්මං සොස්සාමී”ති මනං අකාසි। තංදිවසමෙව චස්ස එකො ගොණො පලායි। සො “කිං නු ඛො ගොණං පරියෙසිස්සාමි, උදාහු ධම්මං සුණාමී”ති චින්තෙත්වා “ගොණං පරියෙසිත්වා පච්ඡා ධම්මං සොස්සාමී”ති පාතොව ගෙහා නික්ඛමි। ආළවිවාසිනොපි බුද්ධප්පමුඛං භික්ඛුසඞ්ඝං නිසීදාපෙත්වා පරිවිසිත්වා අනුමොදනත්ථාය පත්තං ගණ්හිංසු। සත්ථා “යං නිස්සාය අහං තිංසයොජනමග්ගං ආගතො, සො ගොණං පරියෙසිතුං අරඤ්ඤං පවිට්ඨො, තස්මිං ආගතෙයෙව ධම්මං දෙසෙස්සාමී”ති තුණ්හී අහොසි।
bod:සොපි මනුස්සො දිවා ගොණං දිස්වා ගොගණෙ පක්ඛිපිත්වා “සචෙපි අඤ්ඤං නත්ථි, සත්ථු වන්දනමත්තම්පි කරිස්සාමී”ති ජිඝච්ඡාපීළිතොපි ගෙහං ගමනාය මනං අකත්වා වෙගෙන සත්ථු සන්තිකං ආගන්ත්වා සත්ථාරං වන්දිත්වා එකමන්තං අට්ඨාසි। සත්ථා තස්ස ඨිතකාලෙ දානවෙය්යාවටිකං ආහ – “අත්ථි කිඤ්චි භික්ඛුසඞ්ඝස්ස අතිරිත්තභත්ත”න්ති? “භන්තෙ, සබ්බං අත්ථී”ති। තෙන හි “ඉමං පරිවිසාහී”ති। සො සත්ථාරා වුත්තට්ඨානෙයෙව තං නිසීදාපෙත්වා යාගුඛාදනීයභොජනීයෙහි සක්කච්චං පරිවිසි। සො භුත්තභත්තො මුඛං වික්ඛාලෙසි। ඨපෙත්වා කිර ඉමං ඨානං තීසු පිටකෙසු අඤ්ඤත්ථ ගතාගතස්ස <pb P=3.263/> භත්තවිචාරණං නාම නත්ථි। තස්ස පස්සද්ධදරථස්ස චිත්තං එකග්ගං අහොසි। අථස්ස සත්ථා අනුපුබ්බිං කථං කථෙත්වා සච්චානි පකාසෙසි। සො දෙසනාවසානෙ සොතාපත්තිඵලෙ පතිට්ඨහි। සත්ථාපි අනුමොදනං කත්වා උට්ඨායාසනා පක්කාමි। මහාජනො සත්ථාරං අනුගන්ත්වා නිවත්ති।
bod:භික්ඛූ සත්ථාරා සද්ධිං ගච්ඡන්තායෙව උජ්ඣායිංසු – “පස්සථාවුසො, සත්ථු කම්මං, අඤ්ඤෙසු දිවසෙසු එවරූපං නත්ථි, අජ්ජ පනෙකං මනුස්සං දිස්වාව යාගුආදීනි විචාරෙත්වා දාපෙසී”ති। සත්ථා නිවත්තිත්වා ඨිතකොව “කිං කථෙථ, භික්ඛවෙ”ති පුච්ඡිත්වා තමත්ථං සුත්වා “ආම, භික්ඛවෙ, අහං තිංසයොජනං කන්තාරං ආගච්ඡන්තො තස්ස උපාසකස්සූපනිස්සයං දිස්වා ආගතො, සො අතිවිය ජිඝච්ඡිතො, පාතොව පට්ඨාය ගොණං පරියෙසන්තො <pb M=2.171/> අරඤ්ඤෙ විචරි। ‘ජිඝච්ඡදුක්ඛෙන ධම්මෙ දෙසියමානෙපි පටිවිජ්ඣිතුං න සක්ඛිස්සතී’ති චින්තෙත්වා එවං අකාසිං, ජිඝච්ඡාරොගසදිසො රොගො නාම නත්ථී”ති වත්වා ඉමං ගාථමාහ –
gax:203:“ජිඝච්ඡාපරමා රොගා, සඞ්ඛාරපරමා දුඛා।
gae:එතං ඤත්වා යථාභූතං, නිබ්බානං පරමං සුඛ”න්ති॥
bod:තත්ථ <pb V=2.153/> <b>ජිඝච්ඡාපරමා රොගා</b>ති යස්මා අඤ්ඤො රොගො සකිං තිකිච්ඡිතො විනස්සති වා තදඞ්ගවසෙන වා පහීයති <pb P=3.264/>, ජිඝච්ඡා පන නිච්චකාලං තිකිච්ඡිතබ්බායෙවාති සෙසරොගානං අයං පරමා නාම। <b>සඞ්ඛාරා</b>ති පඤ්ච ඛන්ධා। <b>එතං ඤත්වා</b>ති ජිඝච්ඡාසමො රොගො නත්ථි, ඛන්ධපරිහරණසමං දුක්ඛං නාම නත්ථීති එතමත්ථං යථාභූතං ඤත්වා පණ්ඩිතො නිබ්බානං සච්ඡි කරොති। <b>නිබ්බානං පරමං සුඛ</b>න්ති තඤ්හි සබ්බසුඛානං පරමං උත්තමං සුඛන්ති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:එකඋපාසකවත්ථු පඤ්චමං।
sub:6:පසෙනදිකොසලවත්ථු
bod:<b>ආරොග්යපරමා ලාභා</b>ති ඉමං ධම්මදෙසනං සත්ථා ජෙතවනෙ විහරන්තො රාජානං පසෙනදිකොසලං ආරබ්භ කථෙසි।
bod:එකස්මිඤ්හි සමයෙ රාජා තණ්ඩුලදොණස්ස ඔදනං තදුපියෙන සූපබ්යඤ්ජනෙන භුඤ්ජති। එකදිවසං භුත්තපාතරාසො භත්තසම්මදං අවිනොදෙත්වා සත්ථු සන්තිකං ගන්ත්වා කිලන්තරූපො ඉතො චිතො ච සම්පරිවත්තති, නිද්දාය අභිභූයමානොපි උජුකං නිපජ්ජිතුං අසක්කොන්තො එකමන්තං නිසීදි। අථ නං සත්ථා ආහ – “කිං, මහාරාජ, අවිස්සමිත්වාව ආගතොසී”ති? “ආම, භන්තෙ, භුත්තකාලතො පට්ඨාය මෙ මහාදුක්ඛං හොතී”ති। අථ නං සත්ථා, “මහාරාජ <pb P=3.265/>, අතිබහුභොජනං එවං දුක්ඛං හොතී”ති වත්වා ඉමං ගාථමාහ –
gax:“මිද්ධී <pb M=2.172/> යදා හොති මහග්ඝසො ච,
gax:නිද්දායිතා සම්පරිවත්තසායී।
gax:මහාවරාහොව නිවාපපුට්ඨො,
gae:පුනප්පුනං ගබ්භමුපෙති මන්දො”ති॥ (ධ॰ ප॰ 325)। –
uni:ඉමාය ගාථාය ඔවදිත්වා, “මහාරාජ, භොජනං නාම මත්තාය භුඤ්ජිතුං වට්ටති। මත්තභොජිනො හි සුඛං හොතී”ති උත්තරි ඔවදන්තො ඉමං ගාථමාහ –
gax:“මනුජස්ස <pb V=2.154/> සදා සතීමතො,
gax:මත්තං ජානතො ලද්ධභොජනෙ।
gax:තනුකස්ස භවන්ති වෙදනා,
gae:සණිකං ජීරති ආයුපාලය”න්ති॥ (සං॰ නි॰ 1.124)।
bod:රාජා ගාථං උග්ගණ්හිතුං නාසක්ඛි, සමීපෙ ඨිතං පන භාගිනෙය්යං, සුදස්සනං නාම මාණවං “ඉමං ගාථං උග්ගණ්හ, තාතා”ති ආහ। සො තං ගාථං උග්ගණ්හිත්වා “කිං කරොමි, භන්තෙ”ති සත්ථාරං පුච්ඡි। අථ නං සත්ථා ආහ – “රඤ්ඤො භුඤ්ජන්තස්ස ඔසානපිණ්ඩකාලෙ ඉමං ගාථං වදෙය්යාසි, රාජා අත්ථං සල්ලක්ඛෙත්වා යං පිණ්ඩං ඡඩ්ඩෙස්සති, තස්මිං පිණ්ඩෙ සිත්ථගණනාය රඤ්ඤො භත්තපචනකාලෙ තත්තකෙ තණ්ඩුලෙ හරෙය්යාසී”ති। සො “සාධු, භන්තෙ”ති සායම්පි පාතොපි රඤ්ඤො භුඤ්ජන්තස්ස ඔසානපිණ්ඩකාලෙ තං ගාථං උදාහරිත්වා තෙන ඡඩ්ඩිතපිණ්ඩෙ සිත්ථගණනාය තණ්ඩුලෙ හාපෙසි। රාජාපි තස්ස ගාථං සුත්වා සහස්සං සහස්සං දාපෙසි <pb P=3.266/>। සො අපරෙන සමයෙන නාළිකොදනපරමතාය සණ්ඨහිත්වා සුඛප්පත්තො තනුසරීරො අහොසි।
bod:අථෙකදිවසං සත්ථු සන්තිකං ගන්ත්වා සත්ථාරං වන්දිත්වා ආහ – “භන්තෙ, ඉදානි මෙ සුඛං ජාතං, මිගම්පි අස්සම්පි අනුබන්ධිත්වා ගණ්හනසමත්ථො ජාතොම්හි। පුබ්බෙ මෙ භාගිනෙය්යෙන සද්ධිං යුද්ධමෙව හොති, ඉදානි වජීරකුමාරිං නාම ධීතරං භාගිනෙය්යස්ස දත්වා සො ගාමො තස්සායෙව න්හානචුණ්ණමූලං කත්වා දින්නො, තෙන සද්ධිං විග්ගහො වූපසන්තො, ඉමිනාපි මෙ කාරණෙන සුඛමෙව ජාතං। කුලසන්තකං රාජමණිරතනං නො ගෙහෙ පුරිමදිවසෙ <pb M=2.173/> නට්ඨං, තම්පි ඉදානි හත්ථපත්තං ආගතං, ඉමිනාපි මෙ කාරණෙන සුඛමෙව ජාතං। තුම්හාකං සාවකෙහි සද්ධිං විස්සාසං ඉච්ඡන්තෙන ඤාතිධීතාපි නො ගෙහෙ කතා, ඉමිනාපි මෙ කාරණෙන සුඛමෙව ජාත”න්ති। සත්ථා “ආරොග්යං නාම, මහාරාජ, පරමො ලාභො, යථාලද්ධෙන සන්තුට්ඨභාවසදිසම්පි ධනං, විස්සාසසදිසො ච පරමා ඤාති, නිබ්බානසදිසඤ්ච සුඛං නාම නත්ථී”ති වත්වා ඉමං ගාථමාහ –
gax:204:“ආරොග්යපරමා ලාභා, සන්තුට්ඨිපරමං ධනං।
gae:විස්සාසපරමා ඤාති, නිබ්බානපරමං සුඛ”න්ති॥
bod:තත්ථ <pb P=3.267/> <b>ආරොග්යපරමා ලාභා</b>ති අරොගභාවපරමා ලාභා। රොගිනො හි විජ්ජමානාපි ලාභා අලාභායෙව, තස්මා අරොගස්ස සබ්බලාභා ආගතාව හොන්ති। තෙනෙතං වුත්තං – “ආරොග්යපරමා ලාභා”ති। <b>සන්තුට්ඨිපරමං ධන</b>න්ති ගිහිනො වා පබ්බජිතස්ස වා යං අත්තනා ලද්ධං <pb V=2.155/> අත්තනො සන්තකං, තෙනෙව තුස්සනභාවො සන්තුට්ඨී නාම සෙසධනෙහි පරමං ධනං। <b>විස්සාසපරමා ඤාතී</b>ති මාතා වා හොතු පිතා වා, යෙන සද්ධිං විස්සාසො නත්ථි, සො අඤ්ඤාතකොව। යෙන අඤ්ඤාතකෙන පන සද්ධිං විස්සාසො අත්ථි, සො අසම්බන්ධොපි පරමො උත්තමො ඤාති। තෙන වුත්තං – “විස්සාසපරමා ඤාතී”ති। නිබ්බානසදිසං පන සුඛං නාම නත්ථි, තෙනෙවාහ – <b>නිබ්බානපරමං සුඛ</b>න්ති।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:පසෙනදිකොසලවත්ථු ඡට්ඨං।
sub:7:තිස්සත්ථෙරවත්ථු
bod:<b>පවිවෙකරස</b>න්ති ඉමං ධම්මදෙසනං සත්ථා වෙසාලියං විහරන්තො අඤ්ඤතරං භික්ඛුං ආරබ්භ කථෙසි।
bod:සත්ථාරා හි, “භික්ඛවෙ, අහං ඉතො චතූහි මාසෙහි පරිනිබ්බායිස්සාමී”ති වුත්තෙ සත්ථු සන්තිකෙ සත්ත භික්ඛුසතානි සන්තාසං ආපජ්ජිංසු, ඛීණාසවානං <pb M=2.174/> ධම්මසංවෙගො උප්පජ්ජි, පුථුජ්ජනා අස්සූනි සන්ධාරෙතුං නාසක්ඛිංසු। භික්ඛූ <pb P=3.268/> වග්ගා වග්ගා හුත්වා “කිං නු ඛො කරිස්සාමා”ති මන්තෙන්තා විචරන්ති। අථෙකො තිස්සත්ථෙරො නාම භික්ඛූ “සත්ථා කිර චතුමාසච්චයෙන පරිනිබ්බායිස්සති, අහඤ්චම්හි අවීතරාගො, සත්ථරි ධරමානෙයෙව මයා අරහත්තං ගණ්හිතුං වට්ටතී”ති චතූසු ඉරියාපථෙසු එකකොව විහාසි। භික්ඛූනං සන්තිකෙ ගමනං වා කෙනචි සද්ධිං කථාසල්ලාපො වා නත්ථි। අථ නං භික්ඛූ ආහංසු – “ආවුසො, තිස්ස තස්මා එවං කරොසී”ති। සො තෙසං කථං න සුණාති। තෙ තස්ස පවත්තිං සත්ථු ආරොචෙත්වා, “භන්තෙ, තුම්හෙසු තිස්සත්ථෙරස්ස සිනෙහො නත්ථී”ති ආහංසු। සත්ථා තං පක්කොසාපෙත්වා “කස්මා තිස්ස එවං අකාසී”ති පුච්ඡිත්වා තෙන අත්තනො අධිප්පායෙ ආරොචිතෙ “සාධු, තිස්සා”ති සාධුකාරං දත්වා, “භික්ඛවෙ, මයි සිනෙහො තිස්සසදිසොව හොතු। ගන්ධමාලාදීහි පූජං කරොන්තාපි නෙව මං පූජෙන්ති, ධම්මානුධම්මං පටිපජ්ජමානායෙව පන මං පූජෙන්තී”ති වත්වා ඉමං ගාථමාහ –
gax:205:“පවිවෙකරසං පිත්වා, රසං උපසමස්ස ච।
gae:නිද්දරො හොති නිප්පාපො, ධම්මපීතිරසං පිව”න්ති॥
bod:තත්ථ <pb V=2.156/> <b>පවිවෙකරස</b>න්ති පවිවෙකතො උප්පන්නං රසං, එකීභාවසුඛන්ති අත්ථො। <b>පිත්වා</b>ති දුක්ඛපරිඤ්ඤාදීනි කරොන්තො ආරම්මණතො සච්ඡිකිරියාවසෙන පිවිත්වා। <b>උපසමස්ස</b> <pb P=3.269/> <b>චා</b>ති කිලෙසූපසමනිබ්බානස්ස ච රසං පිත්වා। <b>නිද්දරො හොතී</b>ති තෙන උභයරසපානෙන ඛීණාසවො භික්ඛු අබ්භන්තරෙ රාගදරථාදීනං අභාවෙන නිද්දරො චෙව නිප්පාපො ච හොති। <b>රසං පිව</b>න්ති නවවිධලොකුත්තරධම්මවසෙන උප්පන්නං පීතිරසං පිවන්තොපි නිද්දරො නිප්පාපො ච හොති।
bod:දෙසනාවසානෙ තිස්සත්ථෙරො අරහත්තං පාපුණි, මහාජනස්සාපි සාත්ථිකා ධම්මදෙසනා අහොසීති।
cen:තිස්සත්ථෙරවත්ථු සත්තමං।
sub:8:සක්කවත්ථු
bod:<b>සාහු</b> <pb M=2.175/> <b>දස්සන</b>න්ති ඉමං ධම්මදෙසනං සත්ථා වෙළුවගාමකෙ විහරන්තො සක්කං ආරබ්භ කථෙසි।
bod:තථාගතස්ස හි ආයුසඞ්ඛාරෙ විස්සට්ඨෙ ලොහිතපක්ඛන්දිකාබාධස්ස උප්පන්නභාවං ඤත්වා සක්කො දෙවරාජා “මයා සත්ථු සන්තිකං ගන්ත්වා ගිලානුපට්ඨානං කාතුං වට්ටතී”ති චින්තෙත්වා තිගාවුතප්පමාණං අත්තභාවං විජහිත්වා සත්ථාරං උපසඞ්කමිත්වා හත්ථෙහි පාදෙ පරිමජ්ජි। අථ නං සත්ථා ආහ “කො එසො”ති? “අහං, භන්තෙ, සක්කො”ති। “කස්මා ආගතොසී”ති? “තුම්හෙ ගිලානෙ උපට්ඨහිතුං, භන්තෙ”ති। “සක්ක, දෙවානං මනුස්සගන්ධො යොජනසතතො පට්ඨාය ගලෙ බද්ධකුණපං විය හොති <pb P=3.270/>, ගච්ඡ ත්වං, අත්ථි මෙ ගිලානුපට්ඨකා භික්ඛූ”ති। “භන්තෙ, චතුරාසීතියොජනසහස්සමත්ථකෙ ඨිතො තුම්හාකං සීලගන්ධං ඝායිත්වා ආගතො, අහමෙව උපට්ඨහිස්සාමී”ති සො සත්ථු සරීරවළඤ්ජනභාජනං අඤ්ඤස්ස හත්ථෙනාපි ඵුසිතුං අදත්වා සීසෙයෙව ඨපෙත්වා නීහරන්තො මුඛසඞ්කොචනමත්තම්පි න අකාසි, ගන්ධභාජනං පරිහරන්තො විය අහොසි। එවං සත්ථාරං පටිජග්ගිත්වා සත්ථු ඵාසුකකාලෙයෙව අගමාසි।
bod:භික්ඛූ කථං සමුට්ඨාපෙසුං “අහො සත්ථරි සක්කස්ස සිනෙහො, එවරූපං නාම දිබ්බසම්පත්තිං පහාය මුඛසඞ්කොචනමත්තම්පි අකත්වා ගන්ධභාජනං නීහරන්තො විය සත්ථු සරීරවළඤ්ජනභාජනං සීසෙන නීහරන්තො උපට්ඨානමකාසී”ති। සත්ථා තෙසං කථං සුත්වා කිං වදෙථ, භික්ඛවෙ, අනච්ඡරියං එතං, යං සක්කො දෙවරාජා මයි සිනෙහං කරොති। අයං සක්කො හි දෙවරාජා මං නිස්සාය ජරසක්කභාවං විජහිත්වා සොතාපන්නො හුත්වා තරුණසක්කස්ස භාවං පත්තො, අහං හිස්ස <pb V=2.157/> මරණභයතජ්ජිතස්ස පඤ්චසිඛගන්ධබ්බදෙවපුත්තං පුරතො කත්වා ආගතකාලෙ ඉන්දසාලගුහායං දෙවපරිසාය මජ්ඣෙ නිසින්නස්ස –
gax:“පුච්ඡ වාසව මං පඤ්හං, යං කිඤ්චි මනසිච්ඡසි।
gae:තස්ස තස්සෙව පඤ්හස්ස, අහං අන්තං කරොමි තෙ”ති॥ (දී॰ නි॰ 2.356) –
uni:වත්වා <pb M=2.176/> තස්ස කඞ්ඛං විනොදෙන්තො ධම්මං දෙසෙසිං। දෙසනාවසානෙ චුද්දසන්නං පාණකොටීනං ධම්මාභිසමයො අහොසි, සක්කොපි යථානිසින්නොව සොතාපත්තිඵලං පත්වා තරුණසක්කො ජාතො। එවමස්සාහං බහූපකාරො। තස්ස මයි සිනෙහො නාම අනච්ඡරියො। භික්ඛවෙ, අරියානඤ්හි දස්සනම්පි <pb P=3.271/> සුඛං, තෙහි සද්ධිං එකට්ඨානෙ සන්නිවාසොපි සුඛො। බාලෙහි සද්ධිං පන සබ්බමෙතං දුක්ඛන්ති වත්වා ඉමා ගාථා අභාසි –
gax:206:“සාහු දස්සනමරියානං, සන්නිවාසො සදා සුඛො।
gae:අදස්සනෙන බාලානං, නිච්චමෙව සුඛී සියා॥
gax:207:“බාලසඞ්ගතචාරී හි, දීඝමද්ධාන සොචති।
gax:දුක්ඛො බාලෙහි සංවාසො, අමිත්තෙනෙව සබ්බදා।
gae:ධීරො ච සුඛසංවාසො, ඤාතීනංව සමාගමො”॥
bod:තස්මා හි –
gax:208:“ධීරඤ්ච පඤ්ඤඤ්ච බහුස්සුතඤ්ච,ධොරය්හසීලං වතවන්තමරියං।
gae:තං තාදිසං සප්පුරිසං සුමෙධං,භජෙථ නක්ඛත්තපථං ව චන්දිමා”ති॥
bod:තත්ථ <b>සාහූ</b>ති සුන්දරං භද්දකං। <b>සන්නිවාසො</b>ති න කෙවලඤ්ච තෙසං දස්සනමෙව, තෙහි සද්ධිං එකට්ඨානෙ නිසීදනාදිභාවොපි තෙසං වත්තපටිවත්තං කාතුං ලභනභාවොපි සාධුයෙව। <b>බාලසඞ්ගතචාරී හී</b>ති යො බාලෙන සහචාරී। <b>දීඝමද්ධාන</b>න්ති සො බාලසහායෙන “එහි සන්ධිච්ඡෙදාදීනි කරොමා”ති වුච්චමානො තෙන සද්ධිං එකච්ඡන්දො හුත්වා තානි කරොන්තො හත්ථච්ඡෙදාදීනි පත්වා දීඝමද්ධානං සොචති। <b>සබ්බදා</b>ති යථා අසිහත්ථෙන වා අමිත්තෙන ආසීවිසාදීහි වා සද්ධිං එකතො <pb P=3.272/> වාසො නාම නිච්චං දුක්ඛො, තථෙව බාලෙහි සද්ධින්ති අත්ථො। <b>ධීරො ච සුඛසංවාසො</b>ති එත්ථ <pb V=2.158/> සුඛො සංවාසො එතෙනාති සුඛසංවාසො, පණ්ඩිතෙන සද්ධිං එකට්ඨානෙ සංවාසො සුඛොති අත්ථො। කථං? <b>ඤාතීනංව සමාගමො</b>ති යථාපි ඤාතීනං සමාගමො සුඛො, එවං සුඛො।
bod:<b>තස්මා හී</b>ති යස්මා බාලෙහි සද්ධිං සංවාසො දුක්ඛො, පණ්ඩිතෙන සද්ධිං සුඛො, තස්මා හි ධිතිසම්පන්නං ධීරඤ්ච, ලොකියලොකුත්තරපඤ්ඤාසම්පන්නං පඤ්ඤඤ්ච <pb M=2.177/>, ආගමාධිගමසම්පන්නං බහුස්සුතඤ්ච, අරහත්තපාපනකසඞ්ඛාතාය ධුරවහනසීලතාය ධොරය්හසීලං, සීලවතෙන චෙව ධුතඞ්ගවතෙන ච වතවන්තං, කිලෙසෙහි ආරකතාය අරියං, තථාරූපං සප්පුරිසං සොභනපඤ්හං යථා නිම්මලං නක්ඛත්තපථසඞ්ඛාතං ආකාසං චන්දිමා භජති, එවං භජෙථ පයිරුපාසෙථාති අත්ථො।
bod:දෙසනාවසානෙ බහූ සොතාපත්තිඵලාදීනි පාපුණිංසූති।
cen:සක්කවත්ථු අට්ඨමං।
cen:සුඛවග්ගවණ්ණනා නිට්ඨිතා।
cen:පන්නරසමො වග්ගො।
