cha:චොදනාකණ්ඩං
sub:අනුවිජ්ජකකිච්චවණ්ණනා
bod:360-361:ඉදානි <pb M=.203/> <pb V=.205/> එවං උප්පන්නාය චොදනාය විනයධරෙන කත්තබ්බකිච්චං දස්සෙතුං <b>අනුවිජ්ජකෙනා</b>තිආදි ආරද්ධං। තත්ථ <b>දිට්ඨං දිට්ඨෙනා</b>ති ගාථාය අයමත්ථො – එකෙනෙකො මාතුගාමෙන සද්ධිං එකට්ඨානතො නික්ඛමන්තො වා පවිසන්තො වා දිට්ඨො, සො තං පාරාජිකෙන චොදෙති, ඉතරො තස්ස දස්සනං අනුජානාති। තං පන දස්සනං පටිච්ච පාරාජිකං න උපෙති, න පටිජානාති। එවමෙත්ථ යං තෙන දිට්ඨං, තං තස්ස “දිට්ඨො මයා”ති ඉමිනා දිට්ඨවචනෙන සමෙති। යස්මා පන ඉතරො තං දස්සනං පටිච්ච දොසං න පටිජානාති, තස්මා අසුද්ධපරිසඞ්කිතො හොති; අමූලකපරිසඞ්කිතොති අත්ථො। තස්ස පුග්ගලස්ස “සුද්ධො අහ”න්ති පටිඤ්ඤාය තෙන සද්ධිං උපොසථො කාතබ්බො। සෙසගාථාද්වයෙපි එසෙව නයො। සෙසං සබ්බත්ථ උත්තානමෙවාති।
cen:අනුවිජ්ජකකිච්චවණ්ණනා නිට්ඨිතා।
sub:චොදකපුච්ඡාවිස්සජ්ජනාවණ්ණනා
bod:362-363:<b>චොදනාය</b> <pb P=7.1362/> <b>කො ආදී</b>තිආදිපුච්ඡානං විස්සජ්ජනෙ <b>සච්චෙ ච අකුප්පෙ චා</b>ති සච්චෙ පතිට්ඨාතබ්බං අකුප්පෙ ච। යං කතං වා න කතං වා, තදෙව වත්තබ්බං, න ච චොදකෙ වා අනුවිජ්ජකෙ වා සඞ්ඝෙ වා කොපො උප්පාදෙතබ්බො। <b>ඔතිණ්ණානොතිණ්ණං ජානිතබ්බ</b>න්ති ඔතිණ්ණඤ්ච අනොතිණ්ණඤ්ච වචනං ජානිතබ්බං। තත්රායං ජානනවිධි – එත්තකා චොදකස්ස පුබ්බකථා, එත්තකා පච්ඡිමකථා, එත්තකා චුදිතකස්ස පුබ්බකථා, එත්තකා පච්ඡිමකථාති ජානිතබ්බා <pb V=.206/>। චොදකස්ස පමාණං ගණ්හිතබ්බං, චුදිතකස්ස පමාණං ගණ්හිතබ්බං, අනුවිජ්ජකස්ස පමාණං ගණ්හිතබ්බං, අනුවිජ්ජකො අප්පමත්තකම්පි අහාපෙන්තො “ආවුසො සමන්නාහරිත්වා උජුං කත්වා ආහරා”ති වත්තබ්බො, සඞ්ඝෙන එවං පටිපජ්ජිතබ්බං। <b>යෙන ධම්මෙන යෙන විනයෙන යෙන සත්ථුසාසනෙන තං අධිකරණං වූපසම්මතී</b>ති එත්ථ <b>ධම්මො</b>ති භූතං වත්ථු। <b>විනයො</b>ති චොදනා චෙව සාරණා ච। <b>සත්ථුසාසන</b>න්ති ඤත්තිසම්පදා චෙව අනුස්සාවනසම්පදා <pb M=.204/> ච। එතෙන හි ධම්මෙන ච විනයෙන ච සත්ථුසාසනෙන ච අධිකරණං වූපසමති, තස්මා අනුවිජ්ජකෙන භූතෙන වත්ථුනා චොදෙත්වා ආපත්තිං සාරෙත්වා ඤත්තිසම්පදාය චෙව අනුස්සාවනසම්පදාය ච තං අධිකරණං වූපසමෙතබ්බං, අනුවිජ්ජකෙන එවං පටිපජ්ජිතබ්බං। සෙසමෙත්ථ උත්තානමෙව।
bod:364:<b>උපොසථො කිමත්ථායා</b>තිආදිපුච්ඡාවිස්සජ්ජනම්පි උත්තානමෙව। අවසානගාථාසු <b>ථෙරෙ ච පරිභාසතී</b>ති අවමඤ්ඤං කරොන්තො “කිං ඉමෙ ජානන්තී”ති පරිභාසති। <b>ඛතො උපහතින්ද්රියො</b>ති තාය ඡන්දාදිගාමිතාය තෙන ච පරිභාසනෙන අත්තනා අත්තනො ඛතත්තා <b>ඛතො</b>। සද්ධාදීනඤ්ච ඉන්ද්රියානං උපහතත්තා <b>උපහතින්ද්රියො</b>। <b>නිරයං ගච්ඡති දුම්මෙධො, න ච සික්ඛාය ගාරවො</b>ති සො ඛතො උපහතින්ද්රියො පඤ්ඤාය අභාවතො දුම්මෙධො තීසු සික්ඛාසු අසික්ඛනතො න ච සික්ඛාය ගාරවො කායස්ස භෙදා නිරයමෙව උපගච්ඡති, තස්මා <b>න ච ආමිසං නිස්සාය…පෙ॰… යථා ධම්මො තථා කරෙ</b>ති। තස්සත්ථො න ච ආමිසං නිස්සාය කරෙ, චුදිතකචොදකෙසු හි අඤ්ඤතරෙන දින්නං චීවරාදිආමිසං ගණ්හන්තො ආමිසං නිස්සාය කරොති, එවං න කරෙය්ය। <b>න ච නිස්සාය පුග්ගල</b>න්ති “අයං මෙ උපජ්ඣායො වා ආචරියො වා”තිආදිනා නයෙන ඡන්දාදීහි ගච්ඡන්තො පුග්ගලං නිස්සාය කරොති, එවං න කරෙය්ය। අථ ඛො <b>උභොපෙතෙ විවජ්ජෙත්වා</b> යථා ධම්මො ඨිතො, තථෙව කරෙය්යාති।
bod:<b>උපකණ්ණකං ජප්පතී</b>ති <pb P=7.1363/> “එවං කථෙහි, මා එවං කථයිත්ථා”ති කණ්ණමූලෙ මන්තෙති। <b>ජිම්හං පෙක්ඛතී</b>ති දොසමෙව ගවෙසති। <b>වීතිහරතී</b>ති විනිච්ඡයං හාපෙති। <b>කුම්මග්ගං පටිසෙවතී</b>ති ආපත්තිං දීපෙති।
bod:<b>අකාලෙන ච චොදෙතී</b>ති අනොකාසෙ අනජ්ඣිට්ඨොව චොදෙති। <b>පුබ්බාපරං න ජානාතී</b>ති පුරිමකථඤ්ච පච්ඡිමකථඤ්ච න ජානාති।
bod:<b>අනුසන්ධිවචනපථං</b> <pb V=.207/> <b>න ජානාතී</b>ති කථානුසන්ධිවිනිච්ඡයානුසන්ධිවසෙන වචනං න ජානාති। සෙසං සබ්බත්ථ උත්තානමෙවාති।
cen:චොදනාකණ්ඩවණ්ණනා නිට්ඨිතා।
