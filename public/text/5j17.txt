cha:17:මඤ්චපීඨාදිසඞ්ඝිකසෙනාසනෙසුපටිපජ්ජිතබ්බවිනිච්ඡයකථා
bod:82:එවං සහසෙය්යවිනිච්ඡයං කථෙත්වා ඉදානි සඞ්ඝිකෙ විහාරෙ සෙය්යාසු කත්තබ්බවිනිච්ඡයං කථෙතුං <b>“විහාරෙ සඞ්ඝිකෙ සෙය්ය”</b>න්ත්යාදිමාහ। තත්ථ සමග්ගං කම්මං සමුපගච්ඡතීති සඞ්ඝො, අයමෙව වචනත්ථො සබ්බසඞ්ඝසාධාරණො। සඞ්ඝස්ස දින්නො <b>සඞ්ඝිකො,</b> විහරති එත්ථාති <b>විහාරො,</b> තස්මිං। සයන්ති එත්ථාති <b>සෙය්යා,</b> තං। අසන්ථරීති <b>සන්ථරිත්වාන</b>। පක්කමනං <b>පක්කමො,</b> ගමනන්ති අත්ථො। “විහාරෙ සඞ්ඝිකෙ සෙය්යං, සන්ථරිත්වාන පක්කමො”ති ඉමස්ස උද්දෙසපාඨස්ස සඞ්ඝිකෙ විහාරෙ…පෙ॰… පක්කමනන්ති අත්ථො දට්ඨබ්බොති යොජනා। <b>තත්රා</b>ති තස්මිං පක්කමනෙ අයං ඊදිසො මයා වුච්චමානො විනිච්ඡයො වෙදිතබ්බොති අත්ථො। කතමො සො විනිච්ඡයොති ආහ <b>“සඞ්ඝිකෙ…පෙ॰… පාචිත්තිය”</b>න්ති। <b>අපරික්ඛිත්තස්ස උපචාරො</b> නාම සෙනාසනතො ද්වෙ ලෙඩ්ඩුපාතා। <b>පාචිත්තිය</b>න්ති පඨමං පාදං අතික්කාමෙන්තස්ස දුක්කටං, දුතියාතික්කමෙ පාචිත්තියං। කථං විඤ්ඤායතිච්චාහ <b>“යො පන භික්ඛු…පෙ॰… වචනතො”</b>ති।
bod:තත්ථ <pb M=1.177/> සඞ්ඝිකො විහාරො පාකටො, සෙය්යා අපාකටා, සා කතිවිධාඉච්චාහ <b>“සෙය්යා නාම…පෙ॰… දසවිධා”</b>ති। තත්ථාපි කතමා භිසි, කතමා චිමිලිකාදයොති ආහ <b>“තත්ථ භිසීති…පෙ॰… එස නයො පණ්ණසන්ථාරෙ”</b>ති। තත්ථ මඤ්චෙ අත්ථරිතබ්බාති <b>මඤ්චකභිසි,</b> එවං ඉතරත්ර, <b>වණ්ණානුරක්ඛණත්ථං කතා</b>ති පටඛණ්ඩාදීහි සිබ්බිත්වා කතා। <b>භූමියං අත්ථරිතබ්බා</b>ති චිමිලිකාය සති තස්සා උපරි, අසති සුද්ධභූමියං අත්ථරිතබ්බා। <b>සීහධම්මාදීනං පරිහරණෙ එව</b> <pb V=1.135/> <b>පටික්ඛෙපො</b>ති ඉමිනා මඤ්චපීඨාදීසු අත්ථරිත්වා පුන සංහරිත්වා ඨපනාදිවසෙන අත්තනො අත්ථාය පරිහරණමෙව න වට්ටති, භූමත්ථරණාදිවසෙන පරිභොගො පන අත්තනො පරිහරණං න හොතීති දස්සෙති। ඛන්ධකෙ හි “අන්තොපි මඤ්චෙ පඤ්ඤත්තානි හොන්ති, බහිපි මඤ්චෙ පඤ්ඤත්තානි හොන්තී”ති එවං අත්තනො අත්ථාය මඤ්චාදීසු පඤ්ඤපෙත්වා පරිහරණවත්ථුස්මිං “න, භික්ඛවෙ, මහාචම්මානි ධාරෙතබ්බානි සීහචම්මං බ්යග්ඝචම්මං දීපිචම්මං, යො ධාරෙය්ය, ආපත්ති දුක්කටස්සා”ති (මහාව॰ 255) පටික්ඛෙපො කතො, තස්මා වුත්තනයෙනෙවෙත්ථ අධිප්පායො දට්ඨබ්බො। සාරත්ථදීපනියං (සාරත්ථ॰ ටී॰ පාචිත්තිය 3.112) පන “යදි එවං ‘පරිහරණෙයෙව පටික්ඛෙපො’ති ඉදං කස්මා වුත්තන්ති චොදනං කත්වා ‘අනුජානාමි, භික්ඛවෙ, සබ්බං පාසාදපරිභොග’න්ති (චූළව॰ 320) වචනතො පුග්ගලිකෙපි සෙනාසනෙ සෙනාසනපරිභොගවසෙන නියමිතං සුවණ්ණඝටාදිකං පරිභුඤ්ජිතුං වට්ටමානම්පි කෙවලං අත්තනො සන්තකං කත්වා පරිභුඤ්ජිතුං න වට්ටති। එවමිදං භූමත්ථරණවසෙන පරිභුඤ්ජිතුං වට්ටමානම්පි අත්තනො සන්තකං කත්වා තං තං විහාරං හරිත්වා පරිභුඤ්ජිතුං න වට්ටතීති දස්සනත්ථං පරිහරණෙයෙව පටික්ඛෙපො වෙදිතබ්බො”ති වුත්තං।
bod:<b>පාවාරො කොජවො</b>ති පච්චත්ථරණත්ථායෙව ඨපිතා උග්ගතලොමා අත්ථරණවිසෙසා। <b>එත්තකමෙව වුත්ත</b>න්ති අට්ඨකථාසු <pb M=1.178/> (පාචි॰ අට්ඨ॰ 116) වුත්තං। “ඉදං අට්ඨකථාසු තථාවුත්තභාවදස්සනත්ථං වුත්තං, අඤ්ඤම්පි තාදිසං මඤ්චපීඨෙසු අත්ථරිතබ්බං අත්ථරණමෙවා”ති තීසුපි ගණ්ඨිපදෙසු වුත්තං। මාතිකාට්ඨකථායං (කඞ්ඛා॰ අට්ඨ॰ දුතියසෙනාසනසික්ඛාපදවණ්ණනා) පන “පච්චත්ථරණං නාම පාවාරො කොජවො”ති නියමෙත්වා වුත්තං, තස්මා ගණ්ඨිපදෙසු වුත්තං ඉමිනා න සමෙති, “වීමංසිත්වා ගහෙතබ්බ”න්ති සාරත්ථදීපනියං (සාරත්ථ॰ ටී॰ පාචිත්තිය 3.116) වුත්තං। වීමංසිතෙ පන එවමධිප්පායො පඤ්ඤායති – මාතිකාට්ඨකථාපි අට්ඨකථායෙව, තස්මා මහාඅට්ඨකථාදීසු වුත්තනයෙන “පාවාරො කොජවො”ති නියමෙත්වා වුත්තං, එවං නියමනෙ සතිපි යථා “ලද්ධාතපත්තො රාජකුමාරො”ති ආතපත්තස්ස ලද්ධභාවෙයෙව නියමෙත්වා වුත්තෙපි නිදස්සනනයවසෙන රාජකකුධභණ්ඩසාමඤ්ඤෙන සමානා වාලබීජනාදයොපි වුත්තායෙව හොන්ති, එවං “පාවාරො කොජවො”ති නියමෙත්වා වුත්තෙපි නිදස්සනනයවසෙන තෙහි මඤ්චපීඨෙසු අත්ථරිතබ්බභාවසාමඤ්ඤෙන සමානා අඤ්ඤෙ අත්ථරණාපි වුත්තායෙව හොන්ති, තස්මා ගණ්ඨිපදෙසු වුත්තවචනං අට්ඨකථාවචනස්ස පටිලොමං න හොති, අනුලොමමෙවාති දට්ඨබ්බං।
bod:ඉමස්මිං <pb V=1.136/> පන ඨානෙ “යෙන විහාරො කාරිතො, සො විහාරස්සාමිකො”ති පාඨං නිස්සාය එකච්චෙ විනයධරා “සඞ්ඝිකවිහාරස්ස වා පුග්ගලිකවිහාරස්ස වා විහාරදායකොයෙව සාමිකො, සොයෙව ඉස්සරො, තස්ස රුචියා එව වසිතුං ලභති, න සඞ්ඝගණපුග්ගලානං රුචියා”ති විනිච්ඡයං කරොන්ති, සො වීමංසිතබ්බො, කථං අයං පාඨො කිමත්ථං සාධෙති ඉස්සරත්ථං වා ආපුච්ඡිතබ්බත්ථං වාති? එවං වීමංසිතෙ “භික්ඛුම්හි සති භික්ඛු ආපුච්ඡිතබ්බො”තිආදිවචනතො ආපුච්ඡිතබ්බත්ථමෙව සාධෙති, න ඉස්සරත්ථන්ති විඤ්ඤායති।
bod:අථ <pb M=1.179/> සියා “ආපුච්ඡිතබ්බත්ථෙ සිද්ධෙ ඉස්සරත්ථො සිද්ධොයෙව හොති। ඉස්සරභාවතොයෙව හි සො ආපුච්ඡිතබ්බො”ති। තත්ථෙවං වත්තබ්බං – “ආපුච්ඡන්තෙන ච භික්ඛුම්හි සති භික්ඛු ආපුච්ඡිතබ්බො, තස්මිං අසති සාමණෙරො, තස්මිං අසති ආරාමිකො”තිආදිවචනතො ආයස්මන්තානං මතෙන භික්ඛුපි සාමණෙරොපි ආරාමිකොපි විහාරකාරකොපි තස්ස කුලෙ යො කොචි පුග්ගලොපි ඉස්සරොති ආපජ්ජෙය්ය, එවං විඤ්ඤායමානෙපි භික්ඛුම්හි වා සාමණෙරෙ වා ආරාමිකෙ වා සති තෙයෙව ඉස්සරා, න විහාරකාරකො। තෙසු එකස්මිම්පි අසතියෙව විහාරකාරකො ඉස්සරො සියාති। ඉමස්මිං පන අධිකාරෙ සඞ්ඝිකං සෙනාසනං රක්ඛණත්ථාය ආපුච්ඡිතබ්බංයෙව වදති, න ඉස්සරභාවතො ආපුච්ඡිතබ්බං। වුත්තඤ්හි අට්ඨකථායං (පාචි॰ අට්ඨ॰ 116) “අනාපුච්ඡං වා ගච්ඡෙය්යාති එත්ථ භික්ඛුම්හි සති භික්ඛු ආපුච්ඡිතබ්බො”තිආදි।
bod:අථාපි එවං වදෙය්ය “න සකලස්ස වාක්යපාඨස්ස අධිප්පායත්ථං සන්ධාය අම්හෙහි වුත්තං, අථ ඛො ‘විහාරස්සාමිකො’ති එතස්ස පදත්ථංයෙව සන්ධාය වුත්තං। කථං? සං එතස්ස අත්ථීති සාමිකො, විහාරස්ස සාමිකො <b>විහාරස්සාමිකො</b>। ‘කො විහාරස්සාමිකො නාමා’ති වුත්තෙ ‘යෙන විහාරො කාරිතො, සො විහාරස්සාමිකො නාමා’ති වත්තබ්බො, තස්මා විහාරකාරකො දායකො විහාරස්සාමිකො නාමාති විඤ්ඤායති, එවං විඤ්ඤායමානෙ සති සාමිකො නාම සස්ස ධනස්ස ඉස්සරො, තස්ස රුචියා එව අඤ්ඤෙ ලභන්ති, තස්මා විහාරස්සාමිකභූතස්ස දායකස්ස රුචියා එව භික්ඛූ වසිතුං ලභන්ති, න සඞ්ඝගණපුග්ගලානං රුචියාති ඉමමත්ථං සන්ධාය වුත්ත”න්ති। තෙ එවං වත්තබ්බා – මා ආයස්මන්තො එවං අවචුත්ථ, යථා <pb M=1.180/> නාම “ඝටිකාරො බ්රහ්මා”ති වුත්තො සො බ්රහ්මා ඉදානි ඝටං න කරොති, පුරිමත්තභාවෙ පන කරොති, තස්මා “ඝටං කරොතී”ති වචනත්ථෙන “ඝටිකාරො”ති නාමං ලභති। ඉති පුබ්බෙ ලද්ධනාමත්තා පුබ්බවොහාරවසෙන බ්රහ්මභූතොපි <pb V=1.137/> “ඝටිකාරො”ඉච්චෙව වුච්චති, එවං සො විහාරකාරකො භික්ඛූනං පරිච්චත්තකාලතො පට්ඨාය විහාරස්සාමිකො න හොති වත්ථුපරිච්චාගලක්ඛණත්තා දානස්ස, පුබ්බෙ පන අපරිච්චත්තකාලෙ විහාරස්ස කාරකත්තා විහාරස්සාමිකො නාම හොති, සො එවං පුබ්බෙ ලද්ධනාමත්තා පුබ්බවොහාරවසෙන “විහාරස්සාමිකො”ති වුච්චති, න, පරිච්චත්තස්ස විහාරස්ස ඉස්සරභාවතො। තෙනෙව සම්මාසම්බුද්ධෙන “විහාරදායකානං රුචියා භික්ඛූ වසන්තූ”ති අවත්වා සෙනාසනපඤ්ඤාපකො අනුඤ්ඤාතොති දට්ඨබ්බො। තථා හි වුත්තං විමතිවිනොදනියං (වි॰ වි॰ ටී॰ මහාවග්ග 2.295) “තෙසං ගෙහානීති එත්ථ භික්ඛූනං වාසත්ථාය කතම්පි යාව න දෙන්ති, තාව තෙසං සන්තකංයෙව භවිස්සතීති දට්ඨබ්බ”න්ති, තෙන දින්නකාලතො පට්ඨාය තෙසං සන්තකානි න හොන්තීති දස්සෙති। අයං පන කථා පාඨස්ස සම්මුඛීභූතත්තා ඉමස්මිං ඨානෙ කථිතා। විහාරවිනිච්ඡයො පන චතුපච්චයභාජනවිනිච්ඡයෙ (වි॰ සඞ්ග॰ අට්ඨ॰ 194 ආදයො) ආවි භවිස්සති। <b>යො කොචී</b>ති ඤාතකො වා අඤ්ඤාතකො වා යො කොචි। යෙන මඤ්චං පීඨං වා විනන්ති, තං <b>මඤ්චපීඨකවානං</b>।
bod:83:<b>සිලුච්චයලෙණ</b>න්ති සිලුච්චයෙ ලෙණං, පබ්බතගුහාති අත්ථො। “සෙනාසනං උපචිකාහි ඛායිත”න්ති ඉමස්මිං වත්ථුස්මිං පඤ්ඤත්තත්තා වත්ථුඅනුරූපවසෙන අට්ඨකථායං උපචිකාසඞ්කාය අභාවෙන අනාපත්ති වුත්තා। වත්තක්ඛන්ධකෙ (චූළව॰ 360 ආදයො) ගමිකවත්තං පඤ්ඤාපෙන්තෙන “සෙනාසනං ආපුච්ඡිතබ්බ”න්ති වුත්තත්තා කෙවලං ඉතිකත්තබ්බතාමත්තදස්සනත්ථං <b>“ආපුච්ඡනං පන වත්ත”</b>න්ති වුත්තං <pb M=1.181/>, න පන වත්තභෙදෙ දුක්කටන්ති දස්සනත්ථං, තෙනෙව අන්ධකට්ඨකථායං “සෙනාසනං ආපුච්ඡිතබ්බ”න්ති එත්ථ “යං පාසාණපිට්ඨියං වා පාසාණත්ථම්භෙසු වා කතසෙනාසනං යත්ථ උපචිකා නාරොහන්ති, තං අනාපුච්ඡන්තස්සපි අනාපත්තී”ති වුත්තං। තස්මා යං වුත්තං ගණ්ඨිපදෙ “තාදිසෙ සෙනාසනෙ අනාපුච්ඡා ගච්ඡන්තස්ස පාචිත්තියං නත්ථි, ගමිකවත්තෙ සෙනාසනං අනාපුච්ඡා ගච්ඡන්තො වත්තභෙදො හොති, තස්මා දුක්කටං ආපජ්ජතී”ති, තං න ගහෙතබ්බං।
bod:<b>පච්ඡිමස්ස ආභොගෙන මුත්ති නත්ථී</b>ති තස්ස පච්ඡතො ගච්ඡන්තස්ස අඤ්ඤස්ස අභාවතො වුත්තං। <b>එකං වා පෙසෙත්වා ආපුච්ඡිතබ්බ</b>න්ති එත්ථ ගමනචිත්තස්ස උප්පන්නට්ඨානතො අනාපුච්ඡිත්වා ගච්ඡන්තෙ දුතියපාදුද්ධාරෙ පාචිත්තියං। <b>මණ්ඩපෙ වා</b>ති සාඛාමණ්ඩපෙ වා පදරමණ්ඩපෙ වා। <b>රුක්ඛමූලෙ</b>ති යස්ස කස්සචි රුක්ඛස්ස හෙට්ඨා। <b>පලුජ්ජතී</b>ති විනස්සති।
bod:84:<b>මජ්ඣෙ</b> <pb V=1.138/> <b>සංඛිත්තං පණවසණ්ඨානං කත්වා බද්ධ</b>න්ති එරකපත්තාදීහි වෙණිං කත්වා තාය වෙණියා උභොසු පස්සෙසු විත්ථතට්ඨානෙ බහුං වෙඨෙත්වා තතො පට්ඨාය යාව මජ්ඣට්ඨානං, තාව අන්තොආකඩ්ඪනවසෙන වෙඨෙත්වා මජ්ඣෙ සංඛිපිත්වා තත්ථ තත්ථ බන්ධිත්වා කතං। <b>යත්ථ කාකා වා කුලලා වා න ඌහදන්තී</b>ති යත්ථ ධුවනිවාසෙන කුලාවකෙ කත්වා වසමානා එතෙ කාකකුලලා, අඤ්ඤෙ වා සකුණා තං සෙනාසනං න ඌහදන්ති, තාදිසෙ රුක්ඛමූලෙ නික්ඛිපිතුං අනුජානාමීති අත්ථො।
bod:85:<b>නවවායිමො</b>ති අධුනා සුත්තෙන වීතකච්ඡෙන පලිවෙඨිතමඤ්චො। <b>ඔනද්ධො</b>ති කප්පියචම්මෙන ඔනද්ධො, සොව <b>ඔනද්ධකො</b> සකත්ථෙ ක-පච්චයවසෙන। තෙන හි වස්සෙන සීඝං න නස්සති। <b>උක්කට්ඨඅබ්භොකාසිකො</b>ති ඉදං තස්ස සුඛපටිපත්තිදස්සනමත්තං <pb M=1.182/>, උක්කට්ඨස්සාපි පන චීවරකුටි වට්ටතෙව। <b>කායානුගතිකත්තා</b>ති භික්ඛුනො තත්ථෙව නිසින්නභාවං දීපෙති, තෙන ච වස්සභයෙන සයං අඤ්ඤත්ථ ගච්ඡන්තස්ස ආපත්තිං දස්සෙති। අබ්භොකාසිකානං අතෙමනත්ථාය නියමෙත්වා දායකෙහි දින්නම්පි අත්තානං රක්ඛන්තෙන රක්ඛිතබ්බමෙව। “යස්මා පන දායකෙහි දානකාලෙයෙව සතසහස්සග්ඝනකම්පි කම්බලං ‘පාදපුඤ්ඡනිං කත්වා පරිභුඤ්ජථා’ති දින්නං තථෙව පරිභුඤ්ජිතුං වට්ටති, තස්මා ඉදම්පි මඤ්චපීඨාදිසෙනාසනං ‘අජ්ඣොකාසෙපි යථාසුඛං පරිභුඤ්ජථා’ති දායකෙහි දින්නං චෙ, සබ්බස්මිම්පි කාලෙ අජ්ඣොකාසෙ නික්ඛිපිතුං වට්ටතීති වදන්තී”ති සාරත්ථදීපනියං (සාරත්ථ॰ ටී॰ පාචිත්තිය 3.108-110) වුත්තං। <b>පෙසෙත්වා ගන්තබ්බ</b>න්ති එත්ථ “යො භික්ඛු ඉමං ඨානං ආගන්ත්වා වසති, තස්ස දෙථා”ති වත්වා පෙසෙතබ්බං।
bod:<b>වලාහකානං අනුට්ඨිතභාවං සල්ලක්ඛෙත්වා</b>ති ඉමිනා ගිම්හානෙපි මෙඝෙ උට්ඨිතෙ අබ්භොකාසෙ නික්ඛිපිතුං න වට්ටතීති දීපෙති। <b>තත්ර තත්රා</b>ති චෙතියඞ්ගණාදිකෙ තස්මිං තස්මිං අබ්භොකාසෙ නියමෙත්වා නික්ඛිත්තා। <b>මජ්ඣතො පට්ඨාය පාදට්ඨානාභිමුඛා</b>ති යත්ථ සමන්තතො සම්මජ්ජිත්වා අඞ්ගණමජ්ඣෙ සබ්බදා කචවරස්ස සඞ්කඩ්ඪනෙන මජ්ඣෙ වාලිකා සඤ්චිතා හොති, තත්ථ කත්තබ්බවිධිදස්සනත්ථං වුත්තං, උච්චවත්ථුපාදට්ඨානාභිමුඛං, භිත්තිපාදට්ඨානාභිමුඛං වා වාලිකා හරිතබ්බාති අත්ථො। “යත්ථ වා පන කොණෙසු වාලිකා සඤ්චිතා, තත්ථ තතො පට්ඨාය අපරදිසාභිමුඛා හරිතබ්බා”ති කෙචි අත්ථං වදන්ති। කෙචි පන “සම්මට්ඨට්ඨානස්ස පදවලඤ්ජෙන අවිකොපනත්ථාය සයං අසම්මට්ඨට්ඨානෙ ඨත්වා අත්තනො පාදාභිමුඛං වාලිකා හරිතබ්බාති වුත්ත”න්ති වදන්ති। තත්ථ “මජ්ඣතො පට්ඨායා”ති වචනස්ස පයොජනං න දිස්සති। සාරත්ථදීපනියං <pb V=1.139/> පන <b>“පාදට්ඨානාභිමුඛා</b>ති නිසීදන්තානං පාදට්ඨානාභිමුඛන්ති කෙචි, සම්මජ්ජන්තස්ස <pb M=1.183/> පාදට්ඨානාභිමුඛන්ති අපරෙ, බහිවාලිකාය අගමනනිමිත්තං පාදට්ඨානාභිමුඛා හරිතබ්බාති වුත්තන්ති එකෙ”ති වුත්තං। <b>කචවරං හත්ථෙහි ගහෙත්වා බහි ඡඩ්ඩෙතබ්බ</b>න්ති ඉමිනා “කචවරං ඡඩ්ඩෙස්සාමී”ති වාලිකා න ඡඩ්ඩෙතබ්බාති දීපෙති।
bod:86:<b>කප්පං ලභිත්වා</b>ති “ගච්ඡා”ති වුත්තවචනෙන කප්පං ලභිත්වා। ථෙරස්ස හි ආණත්තියා ගච්ඡන්තස්ස අනාපත්ති। <b>පුරිමනයෙනෙවා</b>ති “නිසීදිත්වා සයං ගච්ඡන්තො”තිආදිනා පුබ්බෙ වුත්තනයෙනෙව।
bod:<b>අඤ්ඤත්ථ ගච්ඡතී</b>ති තං මග්ගං අතික්කමිත්වා අඤ්ඤත්ථ ගච්ඡති। ලෙඩ්ඩුපාතුපචාරතො බහි ඨිතත්තා <b>“පාදුද්ධාරෙන කාරෙතබ්බො”</b>ති වුත්තං, අඤ්ඤත්ථ ගච්ඡන්තස්ස පඨමපාදුද්ධාරෙ දුක්කටං, දුතියපාදුද්ධාරෙ පාචිත්තියන්ති අත්ථො। <b>පාකතිකං අකත්වා</b>ති අපටිසාමෙත්වා। <b>අන්තරසන්නිපාතෙ</b>ති අන්තරන්තරා සන්නිපාතෙ।
bod:87:<b>ආවාසිකානංයෙව පලිබොධො</b>ති එත්ථ ආගන්තුකෙසු ආගන්ත්වා කිඤ්චි අවත්වා තත්ථ නිසින්නෙසුපි නිසීදිත්වා “ආවාසිකායෙව උද්ධරිස්සන්තී”ති ගතෙසුපි ආවාසිකානමෙව පලිබොධො। මහාපච්චරිවාදෙ පන “ඉදං අම්හාක”න්ති වත්වාපි අවත්වාපි නිසින්නානමෙවාති අධිප්පායො। මහාඅට්ඨකථාවාදෙ “ආපත්තී”ති පාචිත්තියමෙව වුත්තං। මහාපච්චරියං පන සන්ථරාපනෙ පාචිත්තියෙන භවිතබ්බන්ති අනාණත්තියා පඤ්ඤත්තත්තා දුක්කටං වුත්තං। <b>උස්සාරකො</b>ති සරභාණකො। සො හි උද්ධංඋද්ධං පාළිපාඨං සාරෙති පවත්තෙතීති “උස්සාරකො”ති වුච්චති। “ඉදං උස්සාරකස්ස, ඉදං ධම්මකථිකස්සා”ති විසුං පඤ්ඤත්තත්තා අනාණත්තියා පඤ්ඤත්තෙපි පාචිත්තියෙනෙව භවිතබ්බන්ති අධිප්පායෙන <b>“තස්මිං ආගන්ත්වා නිසින්නෙ තස්ස පලිබොධො”</b>ති වුත්තං। කෙචි පන වදන්ති “අනාණත්තියා පඤ්ඤත්තෙපි ධම්මකථිකස්ස අනුට්ඨාපනීයත්තා පාචිත්තියෙන <pb M=1.184/> භවිතබ්බං, ආගන්තුකස්ස පන පච්ඡා ආගතෙහි වුඩ්ඪතරෙහි උට්ඨාපනීයත්තා දුක්කටං වුත්ත”න්ති।
bod:88:<b>පාදපුඤ්ඡනී</b> නාම රජ්ජුකෙහි වා පිලොතිකාය වා පාදපුඤ්ඡනත්ථං කතා। <b>ඵලකපීඨං</b> නාම ඵලකමයං පීඨං। අථ වා ඵලකඤ්චෙව දාරුමයපීඨඤ්ච। <b>දාරුමයපීඨ</b>න්ති ච ඵලකමයමෙව පීඨං වෙදිතබ්බං। <b>පාදකඨලික</b>න්ති අධොතපාදට්ඨාපනකං। <b>අජ්ඣොකාසෙ රජනං පචිත්වා <pb V=1.140/> …පෙ॰… පටිසාමෙතබ්බ</b>න්ති එත්ථ ථෙවෙ අසති රජනකම්මෙ නිට්ඨිතෙ පටිසාමෙතබ්බං। “භික්ඛු වා සාමණෙරො වා ආරාමිකො වා ලජ්ජී හොතීති වුත්තත්තා අලජ්ජිං ආපුච්ඡිත්වා ගන්තුං න වට්ටතී”ති වදන්ති। <b>ඔතාපෙන්තො…පෙ॰… ගච්ඡතී</b>ති එත්ථ “කිඤ්චාපි ‘එත්තකං දූරං ගන්තබ්බ’න්ති පරිච්ඡෙදො නත්ථි, තථාපි ලෙඩ්ඩුපාතං අතික්කම්ම නාතිදූරං ගන්තබ්බ”න්ති වදන්ති।
cen:ඉති විනයසඞ්ගහසංවණ්ණනාභූතෙ විනයාලඞ්කාරෙ
cen:මඤ්චපීඨාදිසඞ්ඝිකසෙනාසනෙසුපටිපජ්ජිතබ්බ-
cen:විනිච්ඡයකථාලඞ්කාරො නාම
cen:සත්තරසමො පරිච්ඡෙදො।
