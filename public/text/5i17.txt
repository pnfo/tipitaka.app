cha:2:උපොසථක්ඛන්ධකො
sub:සන්නිපාතානුජානනාදිකථාවණ්ණනා
bod:132:උපොසථක්ඛන්ධකෙ <pb M=2.140/> <pb V=2.133/> තරන්ති ඔතරන්ති එත්ථාති <b>තිත්ථං,</b> ලද්ධි। <b>ඉතො</b>ති සාසනලද්ධිතො।
bod:135:<b>ආපජ්ජිත්වා වා වුට්ඨිතො</b>ති එත්ථ දෙසනාරොචනානම්පි සඞ්ගහො। තෙනෙව <b>මාතිකාට්ඨකථායං</b> “වුට්ඨිතා වා දෙසිතා වා ආරොචිතා වා ආපත්ති…පෙ॰… අසන්තී නාම හොතී”ති (කඞ්ඛා॰ අට්ඨ॰ නිදානවණ්ණනා) වුත්තං।
bod:<b>මනුජෙනා</b>ති ආසන්නෙන සහ। <b>පරෙ</b>ති දූරට්ඨෙපි පරපුග්ගලෙ සන්ධාය ගිරං නො ච භණෙය්යාති යොජනා।
bod:“ආවිකතා හිස්ස ඵාසු හොතී”ති (මහාව॰ 134) වුත්තත්තා ගරුකාපත්තිපි ආවිකරණමත්තෙන වුට්ඨාතීති කෙචි වදන්ති, තං තෙසං මතිමත්තං පරිවාසාදිවිධානසුත්තෙහි විරුජ්ඣනතො। අයං පනෙත්ථ අධිප්පායො – යථාභූතඤ්හි අත්තානමාවිකරොන්තං පෙසලා භික්ඛූ “අකාමා පරිවත්ථබ්බ”න්තිආදිවචනං නිස්සාය අනිච්ඡමානම්පි නං උපායෙන පරිවාසාදීනි දත්වා අවස්සං සුද්ධන්තෙ පතිට්ඨාපෙස්සන්ති, තතො තස්ස අවිප්පටිසාරාදීනං වසෙන ඵාසු හොති। <b>පඨමං පාතිමොක්ඛුද්දෙස</b>න්ති නිදානුද්දෙසං දස්සෙති। පුබ්බෙ අවිජ්ජමානං පඤ්ඤාපෙසීති। න කෙවලඤ්ච එතං, පුබ්බෙ පඤ්ඤත්තම්පි පන පාරාජිකාදිසික්ඛාපදං සබ්බං භගවා “තත්රිමෙ චත්තාරො පාරාජිකා ධම්මා උද්දෙසං ආගච්ඡන්තී”තිආදිනා පාරාජිකුද්දෙසාදිවසෙන විනයමාතිකං කත්වා නිදානුද්දෙසෙන සහ සයමෙව සඞ්ගහෙත්වා “පාතිමොක්ඛ”න්ති පඤ්ඤාපෙසීති දට්ඨබ්බං। තදෙතං සබ්බම්පි සන්ධාය “අනුජානාමි, භික්ඛවෙ, පාතිමොක්ඛං උද්දිසිතු”න්ති (මහාව॰ 133) වුත්තං।
bod:136:<b>එතං</b> 34 <b>වෙදිතබ්බ</b>න්ති යස්මිං තස්මිං චාතුද්දසෙ වා පන්නරසෙ වාති එවං අත්ථජාතං।
cen:සන්නිපාතානුජානනාදිකථාවණ්ණනා නිට්ඨිතා।
sub:සීමානුජානනකථාවණ්ණනා
bod:138:<b>“පුරත්ථිමාය</b> <pb M=2.141/> <b>දිසායා”</b>ති ඉදං නිදස්සනමත්තං। තස්සං පන දිසායං නිමිත්තෙ අසති යත්ථ අත්ථි, තතො පට්ඨාය පඨමං “පුරත්ථිමාය අනුදිසාය, දක්ඛිණාය දිසායා”තිආදිනා සමන්තා විජ්ජමානට්ඨානෙසු නිමිත්තානි කිත්තෙත්වා පුන “පුරත්ථිමාය අනුදිසායා”ති පඨමකිත්තිතං කිත්තෙතුං වට්ටති, තීහි නිමිත්තෙහි සිඞ්ඝාටකසණ්ඨානායපි සීමාය සම්මන්නිතබ්බතො। <b>තික්ඛත්තුං සීමාමණ්ඩලං සම්බන්ධන්තෙනා</b>ති විනයධරෙන සයං එකස්මිංයෙව ඨානෙ ඨත්වා කෙවලං නිමිත්තකිත්තනවචනෙනෙව සීමාමණ්ඩලං සමන්තා නිමිත්තෙන නිමිත්තං බන්ධන්තෙනාති අත්ථො। තං තං නිමිත්තට්ඨානං අගන්ත්වාපි හි කිත්තෙතුං වට්ටති। තියොජනපරමාය සීමාය සමන්තතො තික්ඛත්තුං අනුපරිගමනස්ස එකදිවසෙන දුක්කරත්තා විනයධරෙන සයං අදිට්ඨම්පි පුබ්බෙ භික්ඛූහි යථාවවත්ථිතං නිමිත්තං “පාසාණො භන්තෙ”තිආදිනා කෙනචි වුත්තානුසාරෙන සල්ලක්ඛෙත්වා “එසො පාසාණො නිමිත්ත”න්තිආදිනා කිත්තෙතුම්පි වට්ටති එව।
bod:<b>සුද්ධපංසුපබ්බතො</b>ති න කෙනචි කතො සයංජාතොව වුත්තො। තථා සෙසාපි। <b>ඉතරොපී</b>ති සුද්ධපංසුපබ්බතාදිකොපි පබ්බතො। <b>හත්ථිප්පමාණතො</b>ති එත්ථ භූමිතො උග්ගතප්පදෙසෙන හත්ථිප්පමාණං ගහෙතබ්බං। <b>චතූහි වා තීහි වා</b>ති සීමාභූමියං චතූසු, තීසු වා දිසාසු ඨිතෙහි। එකිස්සා එව පන දිසාය ඨිතෙහි තතො බහූහිපි සම්මන්නිතුං න වට්ටති। ද්වීහි පන ද්වීසු දිසාසු ඨිතෙහිපි න වට්ටති। <b>තස්මා</b>ති යස්මා එකෙන න වට්ටති, තස්මා। <b>තං බහිද්ධා කත්වා</b>ති කිත්තිතනිමිත්තස්ස අසීමත්තා අන්තොසීමාය කරණං අයුත්තන්ති වුත්තං। තෙනාහ <b>“සචෙ”</b>තිආදි।
bod:ද්වත්තිංසපලගුළපිණ්ඩප්පමාණතා සණ්ඨානතො ගහෙතබ්බා, න තුලගණනාවසෙන, භාරතො පලපරිමාණඤ්ච මගධතුලාය ගහෙතබ්බං। සා ච ලොකියතුලාය ද්විගුණාති වදන්ති। <b>අතිමහන්තොපී</b>ති භූමිතො හත්ථිප්පමාණං අනුග්ගන්ත්වා හෙට්ඨාභූමියං ඔතිණ්ණඝනතො අනෙකයොජනප්පමාණොපි। සචෙ හි තතො හත්ථිප්පමාණං කූටං උග්ගච්ඡති, පබ්බතසඞ්ඛ්යමෙව ගච්ඡති।
bod:<b>අන්තොසාරාන</b>න්ති <pb V=2.135/> තස්මිං ඛණෙ තරුණතාය සාරෙ අවිජ්ජමානෙපි පරිණාමෙන භවිස්සමානසාරෙපි සන්ධාය වුත්තං। තාදිසානඤ්හි සූචිදණ්ඩකප්පමාණපරිණාහානං චතුපඤ්චමත්තම්පි වනං වට්ටති। <b>අන්තොසාරමිස්සකාන</b>න්ති අන්තොසාරෙහි <pb M=2.142/> රුක්ඛෙහි සම්මිස්සානං। එතෙන ච සාරරුක්ඛමිස්සම්පි වනං වට්ටතීති දස්සෙති। <b>චතුපඤ්චරුක්ඛමත්තම්පී</b>ති සාරරුක්ඛෙ සන්ධාය වුත්තං। <b>වනමජ්ඣෙ විහාරං කරොන්තී</b>ති රුක්ඛඝටාය අන්තරෙ රුක්ඛෙ අච්ඡින්දිත්වා වතිආදීහි විහාරපරිච්ඡෙදං කත්වාව අන්තොරුක්ඛන්තරෙසු එව පරිවෙණපණ්ණසාලාදීනං කරණවසෙන යථා අන්තොවිහාරම්පි වනමෙව හොති, එවං විහාරං කරොන්තීති අත්ථො। යදි හි සබ්බං රුක්ඛං ඡින්දිත්වා විහාරං කරෙය්යුං, විහාරස්ස අවනත්තා තං පරික්ඛිපිත්වා ඨිතං වනං එකත්ථ කිත්තෙතබ්බං සියා। ඉධ පන අන්තොපි වනත්තා “වනං න කිත්තෙතබ්බ”න්ති වුත්තං। සචෙ හි තං කිත්තෙන්ති, “නිමිත්තස්ස උපරි විහාරො හොතී”තිආදිනා අනන්තරෙ වුත්තදොසං ආපජ්ජති। <b>එකදෙස</b>න්ති වනෙකදෙසං, රුක්ඛවිරහිතට්ඨානෙ කතවිහාරස්ස එකපස්සෙ ඨිතවනස්ස එකදෙසන්ති අත්ථො।
bod:<b>සූචිදණ්ඩකප්පමාණො</b>ති වංසදණ්ඩප්පමාණො। ලෙඛනිදණ්ඩප්පමාණොති කෙචි। <b>මාතිකාට්ඨකථායං</b> පන අවෙභඞ්ගියවිනිච්ඡයෙ “යො කොචි අට්ඨඞ්ගුලසූචිදණ්ඩකමත්තොපි වෙළු…පෙ॰… ගරුභණ්ඩ”න්ති (කඞ්ඛා॰ අට්ඨ॰ දුබ්බත්තසික්ඛාපදවණ්ණනා) වුත්තත්තා තනුතරො වෙළුදණ්ඩොති ච සූචිදණ්ඩොති ච ගහෙතබ්බං। <b>වංසනළකසරාවාදීසූ</b>ති වෙළුපබ්බෙ වා නළපබ්බෙ වා කපල්ලකාදිමත්තිකභාජනෙසු වාති අත්ථො। <b>තඞ්ඛණම්පී</b>ති තරුණපොතකෙ අමිලායිත්වා විරුහනජාතිකෙ සන්ධාය වුත්තං। යෙ පන පරිණතා සමූලං උද්ධරිත්වා රොපිතාපි ඡින්නසාඛා විය මිලායිත්වා චිරෙන නවමූලඞ්කුරුප්පත්තියා ජීවන්ති, මීයන්තියෙව වා, තාදිසෙ කිත්තෙතුං න වට්ටති। <b>එත</b>න්ති නවමූලසාඛානිග්ගමනං।
bod:<b>මජ්ඣෙ</b>ති සීමාය මහාදිසානං අන්තො। <b>කොණ</b>න්ති සීමාය චතූසු කොණෙසු ද්වින්නං ද්වින්නං මග්ගානං සම්බන්ධට්ඨානං। <b>පරභාගෙ කිත්තෙතුං වට්ටතී</b>ති තෙසං චතුන්නං කොණානං බහි නික්ඛමිත්වා ඨිතෙසු මග්ගෙසු එකිස්සා දිසාය එකං, අඤ්ඤිස්සා දිසාය චාපරන්ති එවං චත්තාරොපි මග්ගා චතූසු දිසාසු කිත්තෙතුං වට්ටතීති අධිප්පායො। එවං පන කිත්තිතමත්තෙන කථං එකාබද්ධතා විගච්ඡතීති විඤ්ඤායතීති। පරතො ගතට්ඨානෙපි එතෙ එව තෙ චත්තාරො මග්ගා। “චතූසු දිසාසු ගච්ඡන්තී”ති හි වුත්තං। තස්මා එත්ථ කාරණං විචිනිතබ්බං।
bod:<b>“උත්තරන්තියා භික්ඛුනියා”</b>ති ඉදඤ්ච <b>පාළියං</b> (පාචි॰ 692) භික්ඛුනීනං නදීපාරගමනෙ නදිලක්ඛණස්ස ආගතත්තා වුත්තං। භික්ඛූනං අන්තරවාසකතෙමනමත්තම්පි වට්ටති එව <pb M=2.143/>। <b>“නදිචතුක්කෙපි එසෙව නයො”</b>ති ඉමිනා එකත්ථ කිත්තෙත්වා අඤ්ඤත්ථ පරතො ගතට්ඨානෙපි කිත්තෙතුං <pb V=2.136/> න වට්ටතීති දස්සෙති। තෙනෙව ච “අස්සම්මිස්සනදියො චතස්සොපි කිත්තෙතුං වට්ටතී”ති අසම්මිස්ස-ග්ගහණං කතං। <b>මූලෙ</b>ති ආදිකාලෙ। <b>නදිං භින්දිත්වා</b>ති යථා උදකං අනිච්ඡන්තෙහි කස්සකෙහි මහොඝෙ නිවත්තෙතුං න සක්කා, එවං නදිකූලං භින්දිත්වා।
bod:<b>උක්ඛෙපිම</b>න්ති දීඝරජ්ජුනා කුටෙන උස්සිඤ්චනීයං।
bod:<b>අසම්මිස්සෙහී</b>ති සබ්බදිසාසු ඨිතපබ්බතෙහි එව, පාසාණාදීසු අඤ්ඤතරෙහි වා නිමිත්තන්තරාබ්යවහිතෙහි। <b>සම්මිස්සෙහී</b>ති එකත්ථ පබ්බතො, අඤ්ඤත්ථ පාසාණොති එවං ඨිතෙහි අට්ඨහිපි। <b>“නිමිත්තානං සතෙනාපී”</b>ති ඉමිනා එකිස්සාය එව දිසාය බහුනිමිත්තානි “පුරත්ථිමාය දිසාය කිං නිමිත්තං? පබ්බතො භන්තෙ। පුන පුරත්ථිමාය දිසාය කිං නිමිත්තං? පාසාණො භන්තෙ”තිආදිනා කිත්තෙතුං වට්ටතීති දස්සෙති। <b>සිඞ්ඝාටකසණ්ඨානා</b>ති තිකොණා। <b>චතුරස්සා</b>ති සමචතුරස්සා, මුදිඞ්ගසණ්ඨානා පන ආයතචතුරස්සා। එකකොටියං සඞ්කොචිතා, තදඤ්ඤාය විත්ථිණ්ණා වා හොතීති। <b>සීමාය උපචාරං ඨපෙත්වා</b>ති ආයතිං බන්ධිතබ්බාය සීමාය නෙසං විහාරානං පරිච්ඡෙදතො බහි සීමන්තරිකප්පහොනකං උපචාරං ඨපෙත්වා। බද්ධා සීමා යෙසු විහාරෙසු, තෙ <b>බද්ධසීමා</b>। <b>පාටෙක්ක</b>න්ති පච්චෙකං। <b>බද්ධසීමාසදිසානී</b>ති යථා බද්ධසීමාසු ඨිතා අඤ්ඤමඤ්ඤං ඡන්දාදිං අනපෙක්ඛිත්වා පච්චෙකං කම්මං කාතුං ලභන්ති, එවං ගාමසීමාසු ඨිතාපීති දස්සෙති। <b>ආගන්තබ්බ</b>න්ති සාමීචිමත්තවසෙන වුත්තං। තෙනාහ <b>“ආගමනම්පී”</b>තිආදි।
bod:<b>පබ්බජ්ජූපසම්පදාදීන</b>න්ති එත්ථ භණ්ඩුකම්මාපුච්ඡනං සන්ධාය පබ්බජ්ජාගහණං। <b>එකවීසති භික්ඛූ</b>ති නිසින්නෙ සන්ධාය වුත්තං। ඉදඤ්ච කම්මාරහෙන සහ අබ්භානකාරකානම්පි පහොනකත්ථං වුත්තං। <b>“නිමිත්තුපගා පාසාණා ඨපෙතබ්බා”</b>ති ඉදං යථාරුචිතට්ඨානෙ රුක්ඛනිමිත්තාදීනං දුල්ලභතාය වඩ්ඪිත්වා උභින්නං බද්ධසීමානං සඞ්කරකරණතො ච පාසාණනිමිත්තස්ස ච තදභාවතො යත්ථ කත්ථචි ආනෙත්වා ඨපෙතුං සුකරතාය ච වුත්තං। තථා <b>සීමන්තරිකපාසාණා ඨපෙතබ්බා</b>ති එත්ථාපි। <b>චතුරඞ්ගුලප්පමාණාපී</b>ති යථා ඛන්ධසීමාපරිච්ඡෙදතො බහි නිමිත්තපාසාණානං චතුරඞ්ගුලමත්තට්ඨානං සමන්තා නිගච්ඡති, අවසෙසං ඨානං අන්තොඛන්ධසීමාය හොතියෙව, එවං තෙසුපි ඨපිතෙසු චතුරඞ්ගුලමත්තා සීමන්තරිකා හොතීති දට්ඨබ්බං।
bod:<b>සීමන්තරිකපාසාණා</b>ති <pb M=2.144/> සීමන්තරිකාය ඨපිතනිමිත්තපාසාණා। තෙ පන කිත්තෙන්තෙන පදක්ඛිණතො අනුපරියායන්තෙනෙව කිත්තෙතබ්බා। කථං? ඛණ්ඩසීමතො හි පච්ඡිමාය දිසාය පුරත්ථාභිමුඛෙන ඨත්වා “පුරත්ථිමාය දිසාය කිං නිමිත්ත”න්ති තත්ථ සබ්බානි නිමිත්තානි අනුක්කමෙන <pb V=2.137/> කිත්තෙත්වා තථා උත්තරාය දිසාය දක්ඛිණාභිමුඛෙන ඨත්වා “දක්ඛිණාය දිසාය කිං නිමිත්ත”න්ති අනුක්කමෙන කිත්තෙත්වා තථා පුරත්ථිමාය දිසාය පච්ඡිමාභිමුඛෙන ඨත්වා “පච්ඡිමාය දිසාය කිං නිමිත්ත”න්ති අනුක්කමෙන කිත්තෙත්වා තථා දක්ඛිණාය දිසාය උත්තරාභිමුඛෙන ඨත්වා “උත්තරාය දිසාය කිං නිමිත්ත”න්ති තත්ථ සබ්බානි නිමිත්තානි අනුක්කමෙන කිත්තෙත්වා පුන පච්ඡිමාය දිසාය පුරත්ථාභිමුඛෙන ඨත්වා පුරිමකිත්තිතං වුත්තනයෙන පුන කිත්තෙතබ්බං। එවං බහූනම්පි ඛණ්ඩසීමානං සීමන්තරිකපාසාණා පච්චෙකං කිත්තෙතබ්බා। <b>තතො</b>ති පච්ඡා। <b>අවසෙසනිමිත්තානී</b>ති මහාසීමාය බාහිරන්තරෙසු අවසෙසනිමිත්තානි। <b>උභින්නම්පි න කොපෙන්තී</b>ති උභින්නම්පි කම්මං න කොපෙන්ති।
bod:<b>කුටිගෙහෙ</b>ති භූමියං කතතිණකුටියං। <b>උදුක්ඛල</b>න්ති උදුක්ඛලාවාටසදිසඛුද්දකාවාටං। <b>නිමිත්තං න කාතබ්බ</b>න්ති තං රාජිං වා උදුක්ඛලං වා නිමිත්තං න කාතබ්බං। ඉදඤ්ච යථාවුත්තෙසු නිමිත්තෙසු අනාගතත්තෙන න වට්ටතීති සිද්ධම්පි අවිනස්සකසඤ්ඤාය කොචි මොහෙන නිමිත්තං කරෙය්යාති දූරතොපි විපත්තිපරිහාරත්ථං වුත්තං। එවං උපරි “භිත්තිං අකිත්තෙත්වා”තිආදීසුපි සිද්ධමෙවත්ථං පුනප්පුනං කථනෙ කාරණං වෙදිතබ්බං। සීමාවිපත්ති හි උපසම්පදාදිසබ්බකම්මවිපත්තිමූලන්ති තස්සා සබ්බං ද්වාරං සබ්බථා පිදහනවසෙන වත්තබ්බං। සබ්බං වත්වාව ඉධ ආචරියා විනිච්ඡයං ඨපෙසුන්ති දට්ඨබ්බං।
bod:<b>භිත්ති</b>න්ති ඉට්ඨකදාරුමත්තිකාමයං। සිලාමයාය පන භිත්තියා නිමිත්තුපගං එකං පාසාණං තංතංදිසාය කිත්තෙතුං වට්ටති। අනෙකසිලාහි චිනිතං සකලභිත්තිං කිත්තෙතුං න වට්ටති “එසො පාසාණො නිමිත්ත”න්ති එකවචනෙන වත්තබ්බතො। <b>අන්තොකුට්ටමෙවා</b>ති එත්ථ අන්තොකුට්ටෙපි නිමිත්තානං ඨිතොකාසතො අන්තො එව සීමාති ගහෙතබ්බං। <b>පමුඛෙ නිමිත්තපාසාණෙ ඨපෙත්වා</b>ති ගබ්භාභිමුඛෙපි බහිපමුඛෙ ගබ්භවිත්ථාරප්පමාණෙ ඨානෙ පාසාණෙ ඨපෙත්වා සම්මන්නිතබ්බා। එවඤ්හි ගබ්භපමුඛානං අන්තරෙ ඨිතකුට්ටම්පි උපාදාය අන්තො ච බහි ච චතුරස්සසණ්ඨානාව සීමා හොති। <b>බහී</b>ති සකලස්ස කුටිගෙහස්ස සමන්තතො බහි।
bod:<b>අන්තො</b> <pb M=2.145/> <b>ච බහි ච සීමා හොතී</b>ති මජ්ඣෙ ඨිතභිත්තියා සහ චතුරස්සසීමා හොති।
bod:<b>“උපරිපාසාදෙයෙව හොතී”</b>ති ඉමිනා ගබ්භස්ස ච පමුඛස්ස ච අන්තරා ඨිතභිත්තියා එකත්තා තත්ථ ච එකවීසතියා භික්ඛූනං ඔකාසාභාවෙන හෙට්ඨා න ඔතරති, උපරිභිත්ති පන සීමට්ඨාව හොතීති දස්සෙති। <b>හෙට්ඨිමතලෙ කුට්ටො</b>ති හෙට්ඨිමතලෙ චතූසු දිසාසු ඨිතකුට්ටො। සචෙ හි <pb V=2.138/> ද්වීසු, තීසු වා දිසාසු එව කුට්ටො තිට්ඨෙය්ය, හෙට්ඨා න ඔතරති। <b>හෙට්ඨාපි ඔතරතී</b>ති චතුන්නම්පි භිත්තීනං අන්තො භිත්තීහි සහ එකවීසතියා භික්ඛූනං පහොනකත්තා වුත්තං। ඔතරමානා ච උපරිසීමප්පමාණෙන ඔතරති, චතුන්නං පන භිත්තීනං බාහිරන්තරපරිච්ඡෙදෙ හෙට්ඨාභූමිභාගෙ උදකපරියන්තං කත්වා ඔතරති। න පන භිත්තීනං බහි කෙසග්ගමත්තම්පි ඨානං। <b>පාසාදභිත්තිතො</b>ති උපරිතලෙ භිත්තිතො। <b>ඔතරණානොතරණං වුත්තනයෙනෙව වෙදිතබ්බ</b>න්ති උපරිසීමප්පමාණස්ස අන්තොගධානං හෙට්ඨිමතලෙ චතූසු දිසාසු කුට්ටානං තුලාරුක්ඛෙහි එකසම්බන්ධතං තදන්තො පච්ඡිමසීමප්පමාණතාදිඤ්ච සන්ධාය වුත්තං। කිඤ්චාපෙත්ථ නිය්යූහකාදයො නිමිත්තානං ඨිතොකාසතාය බජ්ඣමානක්ඛණෙ සීමා න හොන්ති, බද්ධාය පන සීමාය සීමට්ඨාව හොන්තීති දට්ඨබ්බා। <b>පරියන්තථම්භාන</b>න්ති නිමිත්තගතපාසාණත්ථම්භෙ සන්ධාය වුත්තං। <b>“උපරිමතලෙන සම්බද්ධො හොතී”</b>ති ඉදං කුට්ටානං අන්තරා සීමට්ඨානං ථම්භානං අභාවතො වුත්තං। යදි හි භවෙය්යුං, කුට්ටෙ උපරිමතලෙන අසම්බන්ධෙපි සීමට්ඨත්ථම්භානං උපරි ඨිතො පාසාදො සීමට්ඨොව හොති।
bod:සචෙ පන බහූනං ථම්භපන්තීනං උපරි කතපාසාදස්ස හෙට්ඨා පථවියං සබ්බබාහිරාය ථම්භපන්තියා අන්තො නිමිත්තපාසාණෙ ඨපෙත්වා සීමා බද්ධා හොති, එත්ථ කථන්ති? එත්ථාපි යං තාව සීමට්ඨත්ථම්භෙහෙව ධාරියමානානං තුලානං උපරිමතලං, සබ්බං තං සීමට්ඨමෙව, එත්ථ විවාදො නත්ථි। යං පන සීමට්ඨත්ථම්භපන්තියා, අසීමට්ඨාය බාහිරත්ථම්භපන්තියා ච සමධුරං ධාරියමානානං තුලානං උපරිමතලං, තත්ථ උපඩ්ඪං සීමාති කෙචි වදන්ති। සකලම්පි ගාමසීමාති අපරෙ। බද්ධසීමා එවාති අඤ්ඤෙ। තස්මා කම්මං කරොන්තෙහි ගරුකෙ නිරාසඞ්කට්ඨානෙ ඨත්වා සබ්බං තං ආසඞ්කට්ඨානං සොධෙත්වාව කම්මං කාතබ්බං, සන්නිට්ඨානකාරණං වා ගවෙසිත්වා තදනුගුණං කාතබ්බං।
bod:<b>තාලමූලකපබ්බතෙ</b>ති <pb M=2.146/> තාලක්ඛන්ධමූලසදිසෙ හෙට්ඨා ථූලො හුත්වා කමෙන කිසො හුත්වා උග්ගතො හි තාලසදිසො නාම හොති। <b>විතානසණ්ඨානො</b>ති අහිච්ඡත්තකසණ්ඨානො। <b>පණවසණ්ඨානො</b>ති මජ්ඣෙ තනුකො හෙට්ඨා ච උපරි ච විත්ථිණ්ණො। <b>හෙට්ඨා වා මජ්ඣෙ වා</b>ති මුදිඞ්ගසණ්ඨානස්ස හෙට්ඨා, පණවසණ්ඨානස්ස මජ්ඣෙ।
bod:<b>සප්පඵණසදිසො පබ්බතො</b>ති සප්පඵණො විය ඛුජ්ජො, මූලට්ඨානතො අඤ්ඤත්ථ අවනතසීසොති අත්ථො। <b>ආකාසපබ්භාර</b>න්ති භිත්තියා අපරික්ඛිත්තපබ්භාරං। <b>සීමප්පමාණො</b>ති අන්තොආකාසෙන සද්ධිං පච්ඡිමසීමප්පමාණො। <b>“සො ච පාසාණො සීමට්ඨො”</b>ති ඉමිනා ඊදිසෙහි සුසිරපාසාණලෙණකුට්ටාදීහි පරිච්ඡින්නෙ භූමිභාගෙ එව සීමා පතිට්ඨාති, න අපරිච්ඡින්නෙ। තෙ පන සීමට්ඨත්තා සීමා හොන්ති, න සරූපෙන සීමට්ඨමඤ්චාදි වියාති දස්සෙති। සචෙ පන සො සුසිරපාසාණො <pb V=2.139/> භූමිං අනාහච්ච ආකාසගතොව ඔලම්බති, සීමා න ඔතරති। සුසිරපාසාණා පන සයං සීමාපටිබද්ධත්තා සීමා හොන්ති। කථං පන පච්ඡිමප්පමාණරහිතෙහි එතෙහි සුසිරපාසාණාදීහි සීමා න ඔතරතීති ඉදං සද්ධාතබ්බන්ති? අට්ඨකථාපමාණතො।
bod:අපිචෙත්ථ සුසිරපාසාණභිත්තිඅනුසාරෙන මූසිකාදීනං විය සීමාය හෙට්ඨිමතලෙ ඔතරණකිච්චං නත්ථි। හෙට්ඨා පන පච්ඡිමසීමප්පමාණෙ ආකාසෙ ද්වඞ්ගුලමත්තබහලෙහි පාසාණභිත්තිආදීහිපි උපරිමතලං ආහච්ච ඨිතෙහි සබ්බසො, යෙභුය්යෙන වා පරිච්ඡින්නෙ සති උපරි බජ්ඣමානා සීමා තෙහි පාසාණාදීහි අන්තරිතාය තප්පරිච්ඡින්නාය හෙට්ඨාභූමියාපි උපරිමතලෙන සද්ධිං එකක්ඛණෙ පතිට්ඨාති නදිපාරසීමා විය නදිඅන්තරිතෙසු උභොසු තීරෙසු, ලෙණාදීසු අපනීතෙසුපි හෙට්ඨා ඔතිණ්ණා සීමා යාව සාසනන්තරධානා න විගච්ඡති। පඨමං පන උපරි සීමාය බද්ධාය පච්ඡා ලෙණාදීසු කතෙසුපි හෙට්ඨාභූමියං සීමා ඔතරති එව। කෙචි තං න ඉච්ඡන්ති। එවං උභයත්ථ පතිට්ඨිතා ච සා සීමා එකාව හොති ගොත්තාදිජාති විය බ්යත්තිභෙදෙසූති ගහෙතබ්බං। සබ්බා එව හි බද්ධසීමා, අබද්ධසීමා ච අත්තනො අත්තනො පකතිනිස්සයභූතෙ ගාමාරඤ්ඤනදිආදිකෙ ඛෙත්තෙ යථාපරිච්ඡෙදං සබ්බත්ථ සාකල්යෙන එකස්මිං ඛණෙ බ්යාපිනී පරමත්ථතො අවිජ්ජමානාපි තෙ තෙ නිස්සයභූතෙ පරමත්ථධම්මෙ, තං තං කිරියාවිසෙසම්පි වා උපාදාය ලොකියෙහි, සාසනිකෙහි <pb M=2.147/> ච යථාරහං එකත්තෙන පඤ්ඤත්තතාය නිස්සයෙකරූපා එව। තථා හි එකො ගාමො අරඤ්ඤං නදී ජාතස්සරො සමුද්දොති එවං ලොකෙ,
ind:“සම්මතා සා සීමා සඞ්ඝෙන (මහාව॰ 143)। අගාමකෙ චෙ, භික්ඛවෙ, අරඤ්ඤෙ සමන්තා සත්තබ්භන්තරා, අයං තත්ථ සමානසංවාසා එකූපොසථා। සමන්තා උදකුක්ඛෙපා, අයං තත්ථ සමානසංවාසා එකූපොසථා”ති (මහාව॰ 147) –
uni:ආදිනා සාසනෙ ච එකවොහාරො දිස්සති। න හි පරමත්ථතො එකස්ස අනෙකධම්මෙසු බ්යාපනමත්ථි। කසිණෙකදෙසාදිවිකප්පාසමානතාය එකත්තහානිතොති අයං නො මති।
bod:<b>අස්ස හෙට්ඨා</b>ති සප්පඵණපබ්බතස්ස හෙට්ඨා ආකාසපබ්භාරෙ। <b>ලෙණස්සා</b>ති ලෙණඤ්චෙ කතං, තස්ස ලෙණස්සාති අත්ථො। තමෙව පුන ලෙණං පඤ්චහි පකාරෙහි විකප්පෙත්වා ඔතරණානොතරණවිනිච්ඡයං දස්සෙතුං ආහ <b>“සචෙ පන හෙට්ඨා”</b>තිආදි। තත්ථ “හෙට්ඨා”ති ඉමස්ස “ලෙණං හොතී”ති ඉමිනා සම්බන්ධො। හෙට්ඨා ලෙණඤ්ච එකස්මිං පදෙසෙති ආහ <b>“අන්තො”</b>ති, පබ්බතස්ස අන්තො, පබ්බතමූලෙති අත්ථො। තමෙව අන්තො-සද්දං සීමාපරිච්ඡෙදෙන විසෙසෙතුං <b>“උපරිමස්ස සීමාපරිච්ඡෙදස්ස පාරතො”</b>ති වුත්තං <pb V=2.140/>। පබ්බතපාදං පන අපෙක්ඛිත්වා “ඔරතො”ති වත්තබ්බෙපි සීමානිස්සයං පබ්බතග්ගං සන්ධාය “පාරතො”ති වුත්තන්ති දට්ඨබ්බං। තෙනෙව “බහිලෙණ”න්ති එත්ථ බහි-සද්දං විසෙසෙන්තො <b>“උපරිමස්ස සීමාපරිච්ඡෙදස්ස ඔරතො”</b>ති ආහ। <b>බහි සීමා න ඔතරතී</b>ති එත්ථ <b>බහී</b>ති පබ්බතපාදෙ ලෙණං සන්ධාය වුත්තං, ලෙණස්ස බහිභූතෙ උපරිසීමාපරිච්ඡෙදස්ස හෙට්ඨාභාගෙ සීමා න ඔතරතීති අත්ථො। <b>අන්තො සීමා</b>ති ලෙණස්ස ච පබ්බතපාදස්ස ච අන්තො අත්තනො ඔතරණාරහට්ඨානෙ න ඔතරතීති අත්ථො। “බහි සීමා න ඔතරති, අන්තො සීමා න ඔතරතී”ති චෙත්ථ අත්තනො ඔතරණාරහට්ඨානෙ ලෙණාභාවෙන සීමාය සබ්බථා අනොතරණමෙව දස්සිතන්ති ගහෙතබ්බං। තත්ථාපි අනොතරන්තී උපරි එව හොතීති। <b>“බහි පතිතං අසීමා”</b>තිආදිනා උපරිපාසාදාදීසු අථිරනිස්සයෙසු ඨිතා සීමාපි තෙසං විනාසෙන විනස්සතීති දස්සිතන්ති දට්ඨබ්බං।
bod:<b>පොක්ඛරණිං</b> <pb M=2.148/> <b>ඛණන්ති, සීමායෙවා</b>ති එත්ථ සචෙ හෙට්ඨා උමඞ්ගනදිසීමප්පමාණතො අනූනා පඨමමෙව ච පවත්තා හොති। සීමා ච පච්ඡා බද්ධා නදිතො උපරි එව හොති, නදිං ආහච්ච පොක්ඛරණියා ච ඛතාය සීමා විනස්සතීති දට්ඨබ්බං। <b>හෙට්ඨාපථවිතලෙ</b>ති අන්තරා භූමිවිවරෙ।
bod:<b>සීමාමාළකෙ</b>ති ඛණ්ඩසීමඞ්ගණෙ। <b>“වටරුක්ඛො”</b>ති ඉදං පාරොහොපත්ථම්භෙන අතිදූරම්පි ගන්තුං සමත්ථසාඛාසමඞ්ගිතාය වුත්තං। සබ්බරුක්ඛලතාදීනම්පි සම්බන්ධො න වට්ටති එව। තෙනෙව නාවාරජ්ජුසෙතුසම්බන්ධොපි පටික්ඛිත්තො। <b>තතො</b>ති සාඛතො। <b>මහාසීමාය පථවිතල</b>න්ති එත්ථ ආසන්නතරම්පි ගාමසීමං අග්ගහෙත්වා බද්ධසීමාය එව ගහිතත්තා ගාමසීමාබද්ධසීමානං අඤ්ඤමඤ්ඤං රුක්ඛාදිසම්බන්ධෙපි සම්භෙදදොසො නත්ථි, අඤ්ඤමඤ්ඤං නිස්සයනිස්සිතභාවෙන පවත්තිතොති ගහෙතබ්බං। යදි හි තාසම්පි සම්බන්ධදොසො භවෙය්ය, කථං ගාමසීමාය බද්ධසීමා සම්මන්නිතබ්බා සියා? යස්සා හි සීමාය සද්ධිං සම්බන්ධෙ දොසො භවෙය්ය, සා තත්ථ බන්ධිතුමෙව න වට්ටති, බද්ධසීමාඋදකුක්ඛෙපසීමාසු බද්ධසීමා විය, අත්තනො නිස්සයභූතගාමසීමාදීසු උදකුක්ඛෙපසීමා විය ච। තෙනෙව “සචෙ පන රුක්ඛස්ස සාඛා වා තතො නික්ඛන්තපාරොහො වා බහිනදිතීරෙ විහාරසීමාය වා ගාමසීමාය වා පතිට්ඨිතො”තිආදිනා (මහාව॰ අට්ඨ॰ 147) උදකුක්ඛෙපසීමාය අත්තනො අනිස්සයභූතගාමසීමාදීහි එව සම්බන්ධදොසො දස්සිතො, න නදිසීමායං। එවමිධාපීති දට්ඨබ්බං। අයඤ්චත්ථො උපරි පාකටො භවිස්සති। <b>ආහච්චා</b>ති ඵුසිත්වා।
bod:<b>මහාසීමං වා සොධෙත්වා</b>ති මහාසීමාගතානං සබ්බෙසං භික්ඛූනං හත්ථපාසානයනබහිකරණාදිවසෙන <pb V=2.141/> සකලං මහාසීමං සොධෙත්වා। එතෙන සබ්බවිපත්තියො මොචෙත්වා පුබ්බෙ සුට්ඨු බද්ධානම්පි ද්වින්නං බද්ධසීමානං පච්ඡා රුක්ඛාදිසම්බන්ධෙන උප්පජ්ජනකො ඊදිසො පාළිමුත්තකො සම්භෙදදොසො අත්ථීති දස්සෙති। සො ච “න, භික්ඛවෙ, සීමාය සීමා සම්භින්දිතබ්බා”තිආදිනා බද්ධසීමානං අඤ්ඤමඤ්ඤං සම්භෙදජ්ඣොත්ථරණං පටික්ඛිපිත්වා “අනුජානාමි, භික්ඛවෙ, සීමං සම්මන්නන්තෙන සීමන්තරිකං ඨපෙත්වා සීමං සම්මන්නිතු”න්ති උභින්නං (මහාව॰ 148) බද්ධසීමානමන්තරා සීමන්තරිකං ඨපෙත්වාව බන්ධිතුං අනුජානන්තෙන සම්භෙදජ්ඣොත්ථරණං විය තාසං අඤ්ඤමඤ්ඤං ඵුසිත්වා තිට්ඨනවසෙන බන්ධනම්පි න වට්ටතීති සිද්ධත්තා බද්ධානම්පි තාසං පච්ඡා අඤ්ඤමඤ්ඤං එකරුක්ඛාදීහි <pb M=2.149/> ඵුසිත්වා ඨානම්පි න වට්ටතීති භගවතො අධිප්පායඤ්ඤූහි සඞ්ගීතිකාරකෙහි නිද්ධාරිතො। බන්ධනකාලෙ පටික්ඛිත්තස්ස සම්බන්ධදොසස්ස අනුලොමෙන අකප්පියානුලොමත්තා।
bod:අයං පන සම්බන්ධදොසො – පුබ්බෙ සුට්ඨු බද්ධානං පච්ඡා සඤ්ජාතත්තා බජ්ඣමානක්ඛණෙ විය අසීමත්තං කාතුං න සක්කොති। තස්මා රුක්ඛාදිසම්බන්ධෙ අපනීතමත්තෙ තා සීමා පාකතිකා හොන්ති। යථා චායං පච්ඡා න වට්ටති, එවං බජ්ඣමානක්ඛණෙපි තාසං රුක්ඛාදිසම්බන්ධෙ සති තා බන්ධිතුං න වට්ටතීති දට්ඨබ්බං।
bod:කෙචි පන “මහාසීමං වා සොධෙත්වාති එත්ථ මහාසීමාගතා භික්ඛූ යථා තං සාඛං වා පාරොහං වා කායපටිබද්ධෙහි න ඵුසන්ති, එවං සොධනමෙව ඉධාධිප්පෙතං, න සකලසීමාසොධන”න්ති වදන්ති, තං න යුත්තං අට්ඨකථාය විරුජ්ඣනතො। තථා හි “මහාසීමාය පථවිතලං වා තත්ථජාතරුක්ඛාදීනි වා ආහච්ච තිට්ඨතී”ති එවං සාඛාපාරොහානං මහාසීමං ඵුසිත්වා ඨානමෙව සම්බන්ධදොසෙ කාරණත්තෙන වුත්තං, න පන තත්ථ ඨිතභික්ඛූහි සාඛාදීනං ඵුසනං। යදි හි භික්ඛූනං සාඛාදි ඵුසිත්වා ඨානමෙව කාරණං සියා, තස්ස සාඛං වා තතො නිග්ගතපාරොහං වා මහාසීමාය පවිට්ඨං තත්රට්ඨො කොචි භික්ඛු ඵුසිත්වා තිට්ඨතීති භික්ඛුඵුසනමෙව වත්තබ්බං සියා। යඤ්හි තත්ථ මහාසීමාසොධනෙ කාරණං, තදෙව තස්මිං වාක්යෙ පධානතො දස්සෙතබ්බං। න හි ආහච්ච ඨිතමෙව සාඛාදිං ඵුසිත්වා ඨිතො භික්ඛු සොධෙතබ්බො ආකාසට්ඨසාඛාදිං ඵුසිත්වා ඨිතස්සාපි සොධෙතබ්බතො, කිං නිරත්ථකෙන ආහච්චට්ඨානවචනෙන। ආකාසට්ඨසාඛාසු ච භික්ඛුනො ඵුසනමෙව කාරණත්තෙන වුත්තං, සොධනඤ්ච තස්සෙව භික්ඛුස්ස හත්ථපාසානයනාදිවසෙන සොධනං වුත්තං। ඉධ පන “මහාසීමං සොධෙත්වා”ති සකලසීමාසාධාරණවචනෙන සොධනං වුත්තං।
bod:අපිච සාඛාදිං ඵුසිත්වා ඨිතභික්ඛුමත්තසොධනෙ අභිමතෙ “මහාසීමාය පථවිතල”න්ති විසෙසසීමොපාදානං <pb V=2.142/> නිරත්ථකං සියා යත්ථ කත්ථචි අන්තමසො ආකාසෙපි ඨත්වා සාඛාදිං ඵුසිත්වා ඨිතස්ස විසොධෙතබ්බතො। <b>ඡින්දිත්වා</b> <pb M=2.150/> <b>බහිට්ඨකා කාතබ්බා</b>ති තත්ථ පතිට්ඨිතභාවවියොජනවචනතො ච විසභාගසීමානං ඵුසනෙනෙව සකලසීමාසොධනහෙතුකො අට්ඨකථාසිද්ධොයං එකො සම්බන්ධදොසො අත්ථෙවාති ගහෙතබ්බො। තෙනෙව <b>උදකුක්ඛෙපසීමාකථාය</b>ම්පි (මහාව॰ අට්ඨ॰ 147) “විහාරසීමාය වා ගාමසීමාය වා පතිට්ඨිතො”ති ච “නදිතීරෙ පන ඛාණුකං කොට්ටෙත්වා තත්ථ බද්ධනාවාය න වට්ටතී”ති ච “සචෙ පන සෙතු වා සෙතුපාදා වා බහිතීරෙ පතිට්ඨිතා, කම්මං කාතුං න වට්ටතී”ති ච එවං විසභාගාසු ගාමසීමාසු සාඛාදීනං ඵුසනමෙව සඞ්කරදොසකාරණත්තෙන වුත්තං, න භික්ඛුඵුසනං। තථා හි “අන්තොනදියං ජාතරුක්ඛෙ බන්ධිත්වා කම්මං කාතබ්බ”න්ති නදියං නාවාබන්ධනං අනුඤ්ඤාතං උදකුක්ඛෙපනිස්සයත්තෙන නදිසීමාය සභාගත්තා। යදි හි භික්ඛූනං ඵුසනමෙව පටිච්ච සබ්බත්ථ සම්බන්ධදොසො වුත්තො සියා, නදියම්පි බන්ධනං පටික්ඛිපිතබ්බං භවෙය්ය। තත්ථාපි හි භික්ඛුඵුසනං කම්මකොපකාරණං හොති, තස්මා සභාගසීමාසු පවිසිත්වා භූමිආදිං ඵුසිත්වා වා අඵුසිත්වා වා සාඛාදිම්හි ඨිතෙ තං සාඛාදිං ඵුසන්තොව භික්ඛු සොධෙතබ්බො। විසභාගසීමාසු පන සාඛාදිම්හි ඵුසිත්වා ඨිතෙ තං සාඛාදිං අඵුසන්තාපි සබ්බෙ භික්ඛූ සොධෙතබ්බා। අඵුසිත්වා ඨිතෙ පන තං සාඛාදිං ඵුසන්තොව භික්ඛු සොධෙතබ්බොති නිට්ඨමෙත්ථ ගන්තබ්බං।
bod:යං පනෙත්ථ කෙචි “බද්ධසීමානං ද්වින්නං අඤ්ඤමඤ්ඤං විය බද්ධසීමාගාමසීමානම්පි තදඤ්ඤාසම්පි සබ්බාසං සමානසංවාසකසීමානං අඤ්ඤමඤ්ඤං රුක්ඛාදිසම්බන්ධෙ සති තදුභයම්පි එකසීමං විය සොධෙත්වා එකත්ථෙව කම්මං කාතබ්බං, අඤ්ඤත්ථ කතං කම්මං විපජ්ජති, නත්ථෙත්ථ සභාගවිසභාගභෙදො”ති වදන්ති, තං තෙසං මතිමත්තං, සභාගසීමානං අඤ්ඤමඤ්ඤං සම්භෙදදොසාභාවස්ස විසභාගසීමානමෙව තබ්භාවස්ස සුත්තසුත්තානුලොමාදිවිනයනයෙහි සිද්ධත්තා। තථා හි “අනුජානාමි, භික්ඛවෙ, සීමං සම්මන්නිතු”න්ති ගාමසීමායමෙව බද්ධසීමං සම්මන්නිතුං අනුඤ්ඤාතං। තාසං නිස්සයනිස්සිතභාවෙන සභාගතා, සම්භෙදජ්ඣොත්ථරණාදිදොසාභාවො ච සුත්තතොව සිද්ධො। බන්ධනකාලෙ පන අනුඤ්ඤාතස්ස සම්බන්ධස්ස අනුලොමතො පච්ඡා සඤ්ජාතරුක්ඛාදිසම්බන්ධොපි තාසං වට්ටති එව। “යං, භික්ඛවෙ…පෙ॰… කප්පියං අනුලොමෙති අකප්පියං පටිබාහති। තං වො කප්පතී”ති (මහාව॰ 305) වුත්තත්තා। එවං තාව බද්ධසීමාගාමසීමානං අඤ්ඤමඤ්ඤං සභාගතා, සම්භෙදාදිදොසාභාවො ච <pb M=2.151/> සුත්තසුත්තානුලොමතො සිද්ධො। ඉමිනා එව නයෙන අරඤ්ඤසීමාසත්තබ්භන්තරසීමානං, නදිආදිඋදකුක්ඛෙපසීමානඤ්ච සුත්තසුත්තානුලොමතො අඤ්ඤමඤ්ඤං සභාගතා, සම්භෙදාදිදොසාභාවො ච සිද්ධොති වෙදිතබ්බො।
bod:බද්ධසීමාය <pb V=2.143/> පන අඤ්ඤාය බද්ධසීමාය, නදිආදිසීමාසු ච බන්ධිතුං පටික්ඛෙපසිද්ධිතො චෙව උදකුක්ඛෙපසත්තබ්භන්තරසීමානං නදිආදීසු එව කාතුං නියමනසුත්තසාමත්ථියෙන බද්ධසීමාගාමසීමාදීසු කරණපටික්ඛෙපසිද්ධිතො ච තාසං අඤ්ඤමඤ්ඤං විසභාගතා, උප්පත්තික්ඛණෙ, පච්ඡා ච රුක්ඛාදීහි සම්භෙදාදිදොසසම්භවො ච වුත්තනයෙන සුත්තසුත්තානුලොමතො ච සිජ්ඣන්ති। තෙනෙව <b>අට්ඨකථායං</b> (මහාව॰ අට්ඨ॰ 148) විසභාගසීමානමෙව වටරුක්ඛාදිවචනෙහි සම්බන්ධදොසං දස්සෙත්වා සභාගානං බද්ධසීමාගාමසීමාදීනං සම්බන්ධදොසො න දස්සිතො, න කෙවලඤ්ච න දස්සිතො, අථ ඛො තාසං සභාගසීමානං රුක්ඛාදිසම්බන්ධෙපි දොසාභාවො පාළිඅට්ඨකථාසු ඤාපිතො එව। තථා හි පාළියං “පබ්බතනිමිත්තං පාසාණනිමිත්තං වනනිමිත්තං රුක්ඛනිමිත්ත”න්තිආදිනා වඩ්ඪනකනිමිත්තානි අනුඤ්ඤාතානි। තෙන නෙසං රුක්ඛාදීනං නිමිත්තානං වඩ්ඪනෙපි බද්ධසීමාගාමසීමානං සඞ්කරදොසාභාවො ඤාපිතොව හොති। ද්වින්නං පන බද්ධසීමානං ඊදිසො සම්බන්ධො න වට්ටති। වුත්තඤ්හි “එකරුක්ඛොපි ච ද්වින්නං සීමානං නිමිත්තං හොති, සො පන වඩ්ඪන්තො සීමාසඞ්කරං කරොති, තස්මා න කාතබ්බො”ති “අනුජානාමි, භික්ඛවෙ, තියොජනපරමං සීමං සම්මන්නිතු”න්ති වචනතොපි චායං ඤාපිතො। තියොජනපරමාය හි සීමාය සමන්තා පරියන්තෙසු රුක්ඛලතාගුම්බාදීහි බද්ධසීමාගාමසීමානං නියමෙන අඤ්ඤමඤ්ඤං සම්බන්ධස්ස සම්භවතො “ඊදිසං සම්බන්ධනං විනාසෙත්වාව සීමා සම්මන්නිතබ්බා”ති අට්ඨකථායම්පි න වුත්තං।
bod:යදි චෙත්ථ රුක්ඛාදිසම්බන්ධෙන කම්මවිපත්ති භවෙය්ය, අවස්සමෙව වත්තබ්බං සියා। විපත්තිපරිහාරත්ථඤ්හි ආචරියා නිරාසඞ්කට්ඨානෙසුපි “භිත්තිං අකිත්තෙත්වා”තිආදිනා සිද්ධමෙවත්ථං පුනප්පුනං අවොචුං। ඉධ පන “වනමජ්ඣෙ විහාරං කරොන්ති, වනං න කිත්තෙතබ්බ”න්තිආදිරුක්ඛලතාදීහි නිරන්තරෙ වනමජ්ඣෙපි සීමාබන්ධනමෙව අවොචුං। තථා ථම්භානං උපරි කතපාසාදාදීසු හෙට්ඨා ථම්භාදීහි එකාබද්ධෙසු උපරිමතලාදීසු සීමාබන්ධනං බහුධා වුත්තං। තස්මා බද්ධසීමාගාමසීමානං රුක්ඛාදිසම්බන්ධො තෙහි මුඛතොව විහිතො। අපිච ගාමසීමානම්පි පාටෙක්කං බද්ධසීමාසදිසතාය එකිස්සා ගාමසීමාය කම්මං <pb M=2.152/> කරොන්තෙහි දබ්බතිණමත්තෙනාපි සම්බන්ධා ගාමන්තරපරම්පරා අරඤ්ඤනදිසමුද්දා ච සොධෙතබ්බාති සකලදීපං සොධෙත්වාව කාතබ්බං සියා। එවං පන අසොධෙත්වා පඨමමහාසඞ්ගීතිකාලතො පභුති කතානං උපසම්පදාදිකම්මානං, සීමාසම්මුතීනඤ්ච විපජ්ජනතො සබ්බෙසම්පි භික්ඛූනං අනුපසම්පන්නසඞ්කාපසඞ්ගො ච දුන්නිවාරො හොති। න චෙතං යුත්තං। තස්මා වුත්තනයෙනෙව විසභාගසීමානමෙව රුක්ඛාදීහි සම්බන්ධදොසො, න බද්ධසීමාගාමසීමාදීනං සභාගසීමානන්ති ගහෙතබ්බං।
bod:මහාසීමාසොධනස්ස දුක්කරතාය ඛණ්ඩසීමායමෙව යෙභුය්යෙන සඞ්ඝකම්මකරණන්ති ආහ <b>“සීමාමාළකෙ”</b>තිආදි <pb V=2.144/>। මහාසඞ්ඝසන්නිපාතෙ පන ඛණ්ඩසීමාය අප්පහොනකතාය මහාසීමාය කම්මෙ කරියමානෙපි අයං නයො ගහෙතබ්බොව।
bod:<b>“උක්ඛිපාපෙත්වා”</b>ති ඉමිනා කායපටිබද්ධෙනපි සීමං ඵුසන්තො සීමට්ඨොව හොතීති දස්සෙති। <b>පුරිමනයෙපී</b>ති ඛණ්ඩසීමතො මහාසීමං පවිට්ඨසාඛානයෙපි। සීමට්ඨරුක්ඛසාඛාය නිසින්නො සීමට්ඨොව හොතීති ආහ <b>“හත්ථපාසමෙව ආනෙතබ්බො”</b>ති। එත්ථ ච රුක්ඛසාඛාදීහි අඤ්ඤමඤ්ඤං සම්බන්ධාසු එතාසු ඛන්ධසීමායං තයො භික්ඛූ, මහාසීමායං ද්වෙති එවං ද්වීසු සීමාසු සීමන්තරිකං අඵුසිත්වා, හත්ථපාසඤ්ච අවිජහිත්වා ඨිතෙහි පඤ්චහි භික්ඛූහි උපසම්පදාදිකම්මං කාතුං වට්ටතීති කෙචි වදන්ති। තං න යුත්තං “නානාසීමාය ඨිතචතුත්ථො කම්මං කරෙය්ය, අකම්මං, න ච කරණීය”න්තිආදි (මහාව॰ 389) වචනතො। තෙනෙවෙත්ථාපි මහාසීමං සොධෙත්වා මාළකසීමායමෙව කම්මකරණං විහිතං। අඤ්ඤථා භින්නසීමට්ඨතාය තත්රට්ඨස්ස ගණපූරකත්තාභාවා කම්මකොපොව හොතීති।
bod:යදි එවං කථං ඡන්දපාරිසුද්ධිආහරණවසෙන මහාසීමාසොධනන්ති? තම්පි විනයඤ්ඤූ න ඉච්ඡන්ති, හත්ථපාසානයනබහිසීමාකරණවසෙනෙව පනෙත්ථ සොධනං ඉච්ඡන්ති, දින්නස්සාපි ඡන්දස්ස අනාගමනෙන මහාසීමට්ඨො කම්මං කොපෙතීති। යදි චස්ස ඡන්දාදි නාගච්ඡති, කථං සො කම්මං කොපෙස්සතීති? ද්වින්නං විසභාගසීමානං සම්බන්ධදොසතො। සො ච සම්බන්ධදොසො අට්ඨකථාවචනප්පමාණතො। න හි විනයෙ සබ්බත්ථ යුත්ති සක්කා ඤාතුං බුද්ධගොචරත්තාති වෙදිතබ්බං। කෙචි පන “සචෙ ද්වෙපි සීමායො පූරෙත්වා නිරන්තරං <pb M=2.153/> ඨිතෙසු භික්ඛූසු කම්මං කරොන්තෙසු එකිස්සා එව සීමාය ගණො ච උපසම්පදාපෙක්ඛො ච අනුස්සාවකො ච එකතො තිට්ඨති, කම්මං සුකතමෙව හොති। සචෙ පන කම්මාරහො වා අනුස්සාවකො වා සීමන්තරට්ඨො හොති, කම්මං විපජ්ජතී”ති වදන්ති, තඤ්ච බද්ධසීමාගාමසීමාදිසභාගසීමාසු එව යුජ්ජති, යාසු අඤ්ඤමඤ්ඤං රුක්ඛාදිසම්බන්ධෙසුපි දොසො නත්ථි। යාසු පන අත්ථි, න තාසු විසභාගසීමාසු රුක්ඛාදිසම්බන්ධෙ සති එකත්ථ ඨිතො ඉතරට්ඨානං කම්මං කොපෙති එව අට්ඨකථායං සාමඤ්ඤතො සොධනස්ස වුත්තත්තාති අම්හාකං ඛන්ති। වීමංසිත්වා ගහෙතබ්බං।
bod:<b>න ඔතරතී</b>ති පණවසණ්ඨානපබ්බතාදීසු හෙට්ඨා පමාණරහිතට්ඨානං න ඔතරති। කිඤ්චාපි පනෙත්ථ බජ්ඣමානක්ඛණෙ උද්ධම්පි පමාණරහිතං පබ්බතාදීනි නාරොහති, තථාපි තං පච්ඡා සීමට්ඨතාය සීමා හොති। හෙට්ඨා පණවසණ්ඨානාදි පන උපරි බද්ධායපි සීමාය සීමාසඞ්ඛ්යං න ගච්ඡති, තස්ස වසෙන න ඔතරතීති වුත්තං, ඉතරථා ඔරොහණාරොහණානං සාධාරණවසෙන “න ඔතරතී”තිආදිනා <pb V=2.145/> වත්තබ්බතො। <b>යං කිඤ්චී</b>ති නිට්ඨිතසීමාය උපරි ජාතං විජ්ජමානං පුබ්බෙ ඨිතං, පච්ඡා සඤ්ජාතං, පවිට්ඨඤ්ච යංකිඤ්චි සවිඤ්ඤාණකාවිඤ්ඤාණකං සබ්බම්පීති අත්ථො। අන්තොසීමාය හි හත්ථික්ඛන්ධාදිසවිඤ්ඤාණකෙසු නිසින්නොපි භික්ඛු සීමට්ඨොව හොති। <b>“බද්ධසීමායා”</b>ති ඉදඤ්ච පකරණවසෙන උපලක්ඛණතො වුත්තං। අබද්ධසීමාසුපි සබ්බාසු ඨිතං තං සීමාසඞ්ඛ්යමෙව ගච්ඡති।
bod:<b>එකසම්බද්ධෙන ගත</b>න්ති රුක්ඛලතාදිතත්රජාතමෙව සන්ධාය වුත්තං। තාදිසම්පි “ඉතො ගත”න්ති වත්තබ්බතං අරහති। යං පන “ඉතො ගත”න්ති වා “තතො ආගත”න්ති වා වත්තුං අසක්කුණෙය්යං උභොසු බද්ධසීමාගාමසීමාසු, උදකුක්ඛෙපනදිආදීසු ච තිරියං පතිතරජ්ජුදණ්ඩාදි, තත්ථ කිං කාතබ්බන්ති? එත්ථ පන බද්ධසීමාය පතිට්ඨිතභාගො බද්ධසීමා, අබද්ධගාමසීමාය පතිට්ඨිතභාගො ගාමසීමා තදුභයසීමට්ඨපබ්බතාදි විය। බද්ධසීමතො උට්ඨිතවටරුක්ඛස්ස පාරොහෙ, ගාමසීමාය ගාමසීමතො උට්ඨිතවටරුක්ඛස්ස පාරොහෙ ච බද්ධසීමාය පතිට්ඨිතෙපි එසෙව නයො। මූලපතිට්ඨිතකාලතො හි පට්ඨාය “ඉතො ගතං, තතො ආගත”න්ති වත්තුං අසක්කුණෙය්යතො සො භාගො යථාපවිට්ඨසීමාසඞ්ඛ්යමෙව ගච්ඡති, තෙසං රුක්ඛපාරොහානං අන්තරා පන ආකාසට්ඨසාඛා භූමියං සීමාපරිච්ඡෙදප්පමාණෙන <pb M=2.154/> තදුභයසීමා හොතීති කෙචි වදන්ති। යස්මා පනස්ස සාඛාය පාරොහො පවිට්ඨසීමාය පථවියං මූලෙහි පතිට්ඨහිත්වාපි යාව සාඛං විනා ඨාතුං න සක්කොති, තාව මූලසීමට්ඨතං න විජහති। යදා පන විනා ඨාතුං සක්කොති, තදාපි පාරොහමත්තමෙව පවිට්ඨසීමට්ඨතං සමුපෙති। තස්මා සබ්බොපි ආකාසට්ඨසාඛාභාගො පුරිමසීමට්ඨතං න විජහති, තතො ආගතභාගස්ස අවිජහිතත්තාති අම්හාකං ඛන්ති। උදකුක්ඛෙපනදිආදීසුපි එසෙව නයො। තත්ථ ච විසභාගසීමාය එවං පවිට්ඨෙ සකලසීමාසොධනං, සභාගාය පවිට්ඨෙ ඵුසිත්වා ඨිතමත්තභික්ඛුසොධනඤ්ච සබ්බං පුබ්බෙ වුත්තනයමෙව।
bod:140:<b>පාරයතී</b>ති අජ්ඣොත්ථරති, නදියා උභොසු තීරෙසු පතිට්ඨමානා සීමා නදිඅජ්ඣොත්ථරා නාම හොතීති ආහ <b>“නදිංඅජ්ඣොත්ථරමාන”</b>න්ති। අන්තොනදියඤ්හි සීමා න ඔතරති। නදිලක්ඛණෙ පන අසති ඔතරති, සා ච තදා නදිපාරසීමා න හොතීති ආහ <b>“නදියා ලක්ඛණං නදිනිමිත්තෙ වුත්තනයමෙවා”</b>ති। <b>අස්සා</b>ති භවෙය්ය। අවස්සං ලබ්භනෙය්යා පන ධුවනාවාව හොතීති සම්බන්ධො। <b>“න නාවායා”</b>ති ඉමිනා නාවං විනාපි සීමා බද්ධා සුබද්ධා එව හොති, ආපත්තිපරිහාරත්ථා නාවාති දස්සෙති।
bod:<b>රුක්ඛසඞ්ඝාටමයො</b>ති <pb V=2.146/> අනෙකරුක්ඛෙ එකතො ඝටෙත්වා කතසෙතු। රුක්ඛං ඡින්දිත්වා කතොති පාඨසෙසො। <b>“සබ්බනිමිත්තානං අන්තො ඨිතෙ භික්ඛූ හත්ථපාසගතෙ කත්වා”</b>ති ඉදං උභින්නං තීරානං එකගාමඛෙත්තභාවං සන්ධාය වුත්තං। <b>පබ්බතසණ්ඨානා</b>ති එකතො උග්ගතදීපසිඛරත්තා වුත්තං।
cen:සීමානුජානනකථාවණ්ණනා නිට්ඨිතා।
sub:උපොසථාගාරාදිකථාවණ්ණනා
bod:141:<b>සමූහනිත්වා</b>ති විනාසෙත්වා, උද්ධරිත්වාති අත්ථො। ඉදඤ්ච ආපත්තිපරිහාරත්ථං වුත්තං।
bod:142:<b>යානි කානිචී</b>ති ඉධ නිමිත්තානං සීමාය පාළියං සරූපතො අවුත්තත්තා වුත්තං।
cen:උපොසථාගාරාදිකථාවණ්ණනා නිට්ඨිතා।
sub:අවිප්පවාසසීමානුජානනකථාවණ්ණනා
bod:143:<b>අට්ඨාරසා</b>ති <pb M=2.155/> අන්ධකවින්දවිහාරම්පි උපාදාය වුච්චති। <b>නෙසං සීමා</b>ති තෙසු මහාවිහාරෙසු। “මන”න්ති ඉමස්ස විවරණං <b>ඊසක</b>න්ති, ඊසකං වුළ්හොති අත්ථො। ඉමමෙවත්ථං දස්සෙතුං <b>“අප්පත්තවුළ්හභාවො අහොසී”</b>ති වුත්තං। <b>අමනසිකරොන්තො</b>ති ඉද්ධියා අනතික්කමස්ස කාරණං වුත්තං।
bod:144:<b>සො</b>ති භික්ඛුනිසඞ්ඝො। <b>ද්වෙපී</b>ති ද්වෙ සමානසංවාසඅවිප්පවාසායො। <b>අවිප්පවාසසීමා</b>ති මහාසීමං සන්ධාය වදති। තත්ථෙව යෙභුය්යෙන අවිප්පවාසාති।
bod:<b>“අවිප්පවාසං අජානන්තාපී”</b>ති ඉදං මහාසීමාය විජ්ජමානාවිජ්ජමානත්තං, තස්සා බාහිරපරිච්ඡෙදඤ්ච අජානන්තානං වසෙන වුත්තං। එවං අජානන්තෙහිපි අන්තොසීමාය ඨත්වා කම්මවාචාය කතාය සා සීමා සමූහතාව හොතීති ආහ <b>“සමූහනිතුඤ්චෙව බන්ධිතුඤ්ච සක්ඛිස්සන්තී”</b>ති। <b>නිරාසඞ්කට්ඨානෙ</b>ති ඛණ්ඩසීමාරහිතට්ඨානෙ। ඉදඤ්ච මහාසීමාය විජ්ජමානායපි කම්මකරණසුඛත්ථං ඛණ්ඩසීමා ඉච්ඡිතාති තං චෙතියඞ්ගණාදිබහුසන්නිපාතට්ඨානෙ න බන්ධතීති වුත්තං। තත්ථාපි <pb V=2.147/> සා බද්ධා සුබද්ධා එව මහාසීමා විය। <b>“පටිබන්ධිතුං පන න සක්ඛිස්සන්තෙවා”</b>ති ඉදං ඛණ්ඩසීමාය අසමූහතත්තා, තස්සා අවිජ්ජමානත්තස්ස අජානනතො ච මහාසීමාබන්ධනං සන්ධාය වුත්තං। ඛණ්ඩසීමං පන නිරාසඞ්කට්ඨානෙ බන්ධිතුං සක්ඛිස්සන්තෙව। <b>සීමාසම්භෙදං කත්වා</b>ති ඛණ්ඩසීමාය විජ්ජමානපක්ඛෙ සීමාය සීමං අජ්ඣොත්ථරණසම්භෙදං කත්වා අවිජ්ජමානපක්ඛෙපි සම්භෙදසඞ්කාය අනිවත්තනෙන සම්භෙදසඞ්කං කත්වා। <b>අවිහාරං කරෙය්යු</b>න්ති සඞ්ඝකම්මානාරහං කරෙය්යුං। පුබ්බෙ හි චෙතියඞ්ගණාදිනිරාසඞ්කට්ඨානෙ කම්මං කාතුං සක්කා, ඉදානි තම්පි විනාසිතන්ති අධිප්පායො। <b>න සමූහනිතබ්බා</b>ති ඛණ්ඩසීමං අජානන්තෙහි න සමූහනිතබ්බා। <b>උභොපි න ජානන්තී</b>ති උභින්නං පදෙසනියමං වා තාසං ද්වින්නම්පි වා අඤ්ඤතරාය වා විජ්ජමානතං වා අවිජ්ජමානතං වා න ජානන්ති, සබ්බත්ථ සඞ්කා එව හොති। <b>“නෙව සමූහනිතුං, න බන්ධිතුං සක්ඛිස්සන්තී”</b>ති ඉදං නිරාසඞ්කට්ඨානෙ ඨත්වා සමූහනිතුං සක්කොන්තොපි මහාසීමං පටිබන්ධිතුං න සක්කොන්තීති ඉමමත්ථං සන්ධාය වුත්තං। <b>“න ච සක්කා…පෙ॰… කම්මවාචං කාතු”</b>න්ති ඉදං සීමාබන්ධනකම්මවාචං සන්ධාය වුත්තං। <b>තස්මා</b>ති යස්මා බන්ධිතුං න සක්කා, තස්මා න සමූහනිතබ්බාති අත්ථො।
bod:කෙචි <pb M=2.156/> පන “ඊදිසෙසු විහාරෙසු ඡපඤ්චමත්තෙ භික්ඛූ ගහෙත්වා විහාරකොටිතො පට්ඨාය විහාරපරික්ඛෙපස්ස අන්තො ච බහි ච සමන්තා ලෙඩ්ඩුපාතෙ සබ්බත්ථ මඤ්චප්පමාණෙ ඔකාසෙ නිරන්තරං ඨත්වා පඨමං අවිප්පවාසසීමං, තතො සමානසංවාසකසීමඤ්ච සමූහනනවසෙන සීමාය සමුග්ඝාතෙ කතෙ තස්මිං විහාරෙ ඛණ්ඩසීමාය, මහාසීමායපි වා විජ්ජමානත්තෙ සති අවස්සං එකස්මිං මඤ්චට්ඨානෙ තාසං මජ්ඣගතා තෙ භික්ඛූ තා සමූහනෙය්යුං, තතො ගාමසීමා එව අවසිස්සෙය්ය। න හෙත්ථ සීමාය, තප්පරිච්ඡෙදස්ස වා ජානනං අඞ්ගං। සීමාය පන අන්තොඨානං, “සමූහනිස්සාමා”ති කම්මවාචාය කරණඤ්චෙත්ථ අඞ්ගං। <b>අට්ඨකථායං</b> ‘ඛණ්ඩසීමං පන ජානන්තා අවිප්පවාසං අජානන්තාපි සමූහනිතුඤ්චෙව බන්ධිතුඤ්ච සක්ඛිස්සන්තී’ති එවං මහාසීමාය පරිච්ඡෙදස්ස අජානනෙපි සමූහනස්ස වුත්තත්තා। ගාමසීමාය එව ච අවසිට්ඨාය තත්ථ යථාරුචි දුවිධම්පි සීමං බන්ධිතුඤ්චෙව උපසම්පදාදිකම්මං කාතුඤ්ච වට්ටතී”ති වදන්ති, තං යුත්තං විය දිස්සති। වීමංසිත්වා ගහෙතබ්බං।
cen:අවිප්පවාසසීමානුජානනකථාවණ්ණනා නිට්ඨිතා।
sub:ගාමසීමාදිකථාවණ්ණනා
bod:147:පාළියං <pb V=2.148/> “අසම්මතාය, භික්ඛවෙ, සීමායා”තිආදිනා ගාමසීමා එව බද්ධසීමාය ඛෙත්තං, අරඤ්ඤනදිආදයො විය සත්තබ්භන්තරඋදකුක්ඛෙපාදීනං। සා ච ගාමසීමා බද්ධසීමාවිරහිතට්ඨානෙ සයමෙව සමානසංවාසා හොතීති දස්සෙති। <b>යා තස්ස වා ගාමස්ස ගාමසීමා</b>ති එත්ථ ගාමසීමාපරිච්ඡෙදස්ස අන්තො ච බහි ච ඛෙත්තවත්ථුඅරඤ්ඤපබ්බතාදිකං සබ්බං ගාමඛෙත්තං සන්ධාය “ගාමස්සා”ති වුත්තං, න අන්තරඝරමෙව। තස්මා තස්ස සකලස්ස ගාමඛෙත්තස්ස සම්බන්ධනීයා ගාමසීමාති එවමත්ථො වෙදිතබ්බො। යො හි සො අන්තරඝරඛෙත්තාදීසු අනෙකෙසු භූමිභාගෙසු “ගාමො”ති එකත්තෙන ලොකජනෙහි පඤ්ඤත්තො ගාමවොහාරො, සොව ඉධ “ගාමසීමා”තිපි වුච්චතීති අධිප්පායො, ගාමො එව හි <b>ගාමසීමා</b>। ඉමිනාව නයෙන උපරි අරඤ්ඤං නදී සමුද්දො ජාතස්සරොති එවං තෙසු භූමිප්පදෙසෙසු එකත්තෙන ලොකජනපඤ්ඤත්තානමෙව අරඤ්ඤාදීනං අරඤ්ඤසීමාදිභාවො වෙදිතබ්බො। ලොකෙ පන ගාමසීමාදිවොහාරො ගාමාදීනං <pb M=2.157/> මරියාදායමෙව වත්තුං වට්ටති, න ගාමඛෙත්තාදීසු සබ්බත්ථ। සාසනෙ පන තෙ ගාමාදයො ඉතරනිවත්තිඅත්ථෙන සයමෙව අත්තනො මරියාදාති කත්වා ගාමො එව ගාමසීමා, අරඤ්ඤමෙව <b>අරඤ්ඤසීමා…පෙ॰…</b> සමුද්දො එව <b>සමුද්දසීමා</b>ති සීමාවොහාරෙන වුත්තාති වෙදිතබ්බා।
bod:<b>“නිගමස්ස වා”</b>ති ඉදං ගාමසීමප්පභෙදං සබ්බං උපලක්ඛණවසෙන දස්සෙතුං වුත්තං। තෙනාහ <b>“නගරම්පි ගහිතමෙවා”</b>ති। <b>“බලිං ලභන්තී”</b>ති ඉදං යෙභුය්යවසෙන වුත්තං, “අයං ගාමො එත්තකො කරීසභාගො”තිආදිනා පන රාජපණ්ණෙසු ආරොපිතෙසු භූමිභාගෙසු යස්මිං යස්මිං තළාකමාතිකාසුසානපබ්බතාදිකෙ පදෙසෙ බලිං න ගණ්හන්ති, සොපි ගාමසීමා එව। රාජාදීහි පරිච්ඡින්නභූමිභාගො හි සබ්බොව ඨපෙත්වා නදිලොණිජාතස්සරෙ ගාමසීමාති වෙදිතබ්බො। තෙනාහ <b>“පරිච්ඡින්දිත්වා රාජා කස්සචි දෙතී”</b>ති। සචෙ පන තත්ථ රාජා කඤ්චි පදෙසං ගාමන්තරෙන යොජෙති, සො පවිට්ඨගාමසීමතං එව භජති, නදිජාතස්සරෙසු විනාසෙත්වා තළාකාදිභාවං වා පූරෙත්වා ඛෙත්තාදිභාවං වා පාපිතෙසුපි එසෙව නයො।
bod:යෙ පන ගාමා රාජචොරාදිභයපීළිතෙහි මනුස්සෙහි ඡඩ්ඩිතා චිරම්පි නිම්මනුස්සා තිට්ඨන්ති, සමන්තා පන ගාමා සන්ති, තෙපි පාටෙක්කං ගාමසීමාව। තෙසු හි රාජානො සමන්තගාමවාසීහි කසාපෙත්වා වා යෙහි කෙහිචි කසිතට්ඨානං ලිඛිත්වා වා බලිං ගණ්හන්ති, අඤ්ඤෙන වා ගාමෙන එකීභාවං වා උපනෙන්ති। යෙ පන ගාමා රාජූහිපි පරිච්චත්තා ගාමඛෙත්තානන්තරිකා මහාරඤ්ඤෙන එකීභූතා, තෙ අගාමකාරඤ්ඤසීමතං පාපුණන්ති, පුරිමා ගාමසීමා <pb V=2.149/> විනස්සති। රාජානො පන එකස්මිං අරඤ්ඤාදිප්පදෙසෙ මහන්තං ගාමං කත්වා අනෙකසහස්සානි කුලානි වාසාපෙත්වා තත්ථ වාසීනං භොගගාමාති සමන්තා භූතගාමෙ පරිච්ඡින්දිත්වා දෙන්ති। පුරාණනාමං, පන පරිච්ඡෙදඤ්ච න විනාසෙන්ති, තෙපි පච්චෙකං ගාමසීමා එව। එත්තාවතා පුරිමගාමසීමත්තං න විජහන්ති। <b>සා ච ඉතරා චා</b>තිආදි “සමානසංවාසා එකූපොසථා”ති පාළිපදස්ස අධිප්පායවිවරණං। තත්ථ හි සා ච රාජිච්ඡාවසෙන පරිවත්තිත්වා සමුප්පන්නා අභිනවා, ඉතරා ච අපරිවත්තා පකතිගාමසීමා, යථා බද්ධසීමාය සබ්බං සඞ්ඝකම්මං කාතුං වට්ටති, එවමෙතාපි සබ්බකම්මාරහතාසදිසෙන බද්ධසීමාසදිසා, සා සමානසංවාසා එකූපොසථාති <pb M=2.158/> අධිප්පායො। සාමඤ්ඤතො “බද්ධසීමාසදිසා”ති වුත්තෙ තිචීවරාවිප්පවාසසීමං බද්ධසීමං එව මඤ්ඤන්තීති තංසදිසතානිවත්තනමුඛෙන උපරි සත්තබ්භන්තරසීමාය තංසදිසතාපි අත්ථීති දස්සනනයස්ස ඉධෙව පසඞ්ගං දස්සෙතුං <b>“කෙවල”</b>න්තිආදි වුත්තං।
bod:<b>විඤ්ඣාටවිසදිසෙ අරඤ්ඤෙ</b>ති යත්ථ “අසුකගාමස්ස ඉදං ඛෙත්ත”න්ති ගාමවොහාරො නත්ථි, යත්ථ ච න කසන්ති න වපන්ති, තාදිසෙ අරඤ්ඤෙ। මච්ඡබන්ධානං අගමනපථා නිම්මනුස්සාවාසා සමුද්දන්තරදීපකාපි එත්ථෙව සඞ්ගය්හන්ති। යං යඤ්හි අගාමඛෙත්තභූතං නදිසමුද්දජාතස්සරවිරහිතං පදෙසං, තං සබ්බං අරඤ්ඤසීමාති වෙදිතබ්බං। සා ච සත්තබ්භන්තරසීමං විනාව සයමෙව සමානසංවාසා බද්ධසීමාසදිසා। නදිආදිසීමාසු විය සබ්බමෙත්ථ සඞ්ඝකම්මං කාතුං වට්ටති। නදිසමුද්දජාතස්සරානං තාව <b>අට්ඨකථායං</b> “අත්තනො සභාවෙනෙව බද්ධසීමාසදිසා”තිආදිනා වුත්තත්තා සීමතා සිද්ධා। අරඤ්ඤස්ස පන සීමතා කථන්ති? සත්තබ්භන්තරසීමානුජානනසුත්තාදිසාමත්ථියතො। යථා හි ගාමසීමාය වග්ගකම්මපරිහාරත්ථං බහූ බද්ධසීමායො අනුඤ්ඤාතා, තාසඤ්ච ද්වින්නමන්තරා අඤ්ඤමඤ්ඤං අසම්භෙදත්ථං සීමන්තරිකා අනුඤ්ඤාතා, එවමිධාරඤ්ඤෙපි සත්තබ්භන්තරසීමා। තාසඤ්ච ද්වින්නං අන්තරා සීමන්තරිකාය පාළිඅට්ඨකථාසුපි විධානසාමත්ථියතො අරඤ්ඤස්සපි සභාවෙනෙව නදිආදීනං විය සීමාභාවො තත්ථ වග්ගකම්මපරිහාරත්ථමෙව සත්තබ්භන්තරසීමාය අනුඤ්ඤාතත්තාව සිද්ධොති වෙදිතබ්බො। තත්ථ සීමායමෙව හි ඨිතා සීමට්ඨානං වග්ගකම්මං කරොන්ති, න අසීමායං ආකාසෙ ඨිතා විය ආකාසට්ඨානං। එවමෙව හි සාමත්ථියං ගහෙත්වා “සබ්බා, භික්ඛවෙ, නදී අසීමා”තිආදිනා පටික්ඛිත්තබද්ධසීමානම්පි නදිසමුද්දජාතස්සරානං අත්තනො සභාවෙනෙව සීමාභාවො අට්ඨකථායං වුත්තොති ගහෙතබ්බො।
bod:<b>අථස්ස ඨිතොකාසතො</b>ති අස්ස භික්ඛුස්ස ඨිතොකාසතො। සචෙපි හි භික්ඛුසහස්සං තිට්ඨති, තස්ස ඨිතොකාසස්ස බාහිරන්තතො පට්ඨාය භික්ඛූනං වග්ගකම්මපරිහාරත්ථං සීමාපෙක්ඛාය උප්පන්නාය <pb V=2.150/> තාය සහ සයමෙව සඤ්ජාතා සත්තබ්භන්තරසීමා සමානසංවාසාති අධිප්පායො। යත්ථ පන ඛුද්දකෙ අරඤ්ඤෙ මහන්තෙහි භික්ඛූහි පරිපුණ්ණතාය වග්ගකම්මසඞ්කාභාවෙන සත්තබ්භන්තරසීමාපෙක්ඛා නත්ථි, තත්ථ සත්තබ්භන්තරසීමා න උප්පජ්ජති, කෙවලාරඤ්ඤසීමායමෙව, තත්ථ සඞ්ඝෙන කම්මං කාතබ්බං। නදිආදීසුපි එසෙව නයො। වක්ඛති හි “සචෙ නදී නාතිදීඝා හොති, පභවතො <pb M=2.159/> පට්ඨාය යාව මුඛද්වාරා සබ්බත්ථ සඞ්ඝො නිසීදති, උදකුක්ඛෙපසීමාකම්මං නත්ථී”තිආදි (මහාව॰ අට්ඨ॰ 147)। ඉමිනා එව ච වචනෙන වග්ගකම්මපරිහාරත්ථං සීමාපෙක්ඛාය සති එව උදකුක්ඛෙපසත්තබ්භන්තරසීමා උප්පජ්ජන්ති, නාසතීති දට්ඨබ්බං।
bod:කෙචි පන “සමන්තා අබ්භන්තරං මිනිත්වා පරිච්ඡෙදකරණෙනෙව සීමා සඤ්ජායති, න සයමෙවා”ති වදන්ති, තං න ගහෙතබ්බං। යදි හි අබ්භන්තරපරිච්ඡෙදකරණප්පකාරෙන සීමා උප්පජ්ජෙය්ය, අබද්ධසීමා ච න සියා භික්ඛූනං කිරියාපකාරසිද්ධිතො। අපිච වඩ්ඪකීහත්ථානං, පකතිහත්ථානඤ්ච ලොකෙ අනෙකවිධත්තා, විනයෙ ඊදිසං හත්ථප්පමාණන්ති අවුත්තත්තා ච යෙන කෙනචි මිනිතෙ ච භගවතා අනුඤ්ඤාතෙන නු ඛො හත්ථෙන මිනිතං, න නු ඛොති සීමාය විපත්තිසඞ්කා භවෙය්ය। මිනන්තෙහි ච අණුමත්තම්පි ඌනමධිකං අකත්වා මිනිතුං අසක්කුණෙය්යතාය විපත්ති එව සියා। පරිසවසෙන චායං වඩ්ඪමානා තෙසං මිනනෙන වඩ්ඪති වා හායති වා। සඞ්ඝෙ ච කම්මං කත්වා ගතෙ අයං භික්ඛූනං පයොගෙන සමුප්පන්නසීමා තෙසං පයොගෙන විගච්ඡති න විගච්ඡති ච। කථං බද්ධසීමා විය යාව සාසනන්තරධානා න තිට්ඨෙය්ය, ඨිතියා ච පුරාණවිහාරෙසු විය සකලෙපි අරඤ්ඤෙ කථං සීමාසම්භෙදසඞ්කා න භවෙය්ය। තස්මා සීමාපෙක්ඛාය එව සමුප්පජ්ජති, තබ්බිගමෙන විගච්ඡතීති ගහෙතබ්බං। යථා චෙත්ථ, එවං උදකුක්ඛෙපසීමායම්පි නදිආදීසුපි।
bod:තත්ථාපි හි මජ්ඣිමපුරිසො න ඤායති। තථා සබ්බථාමෙන ඛිපනං උභයත්ථාපි ච යස්සං දිසායං සත්තබ්භන්තරස්ස, උදකුක්ඛෙපස්ස වා ඔකාසො න පහොති, තත්ථ කථං මිනනං, ඛිපනං වා භවෙය්ය? ගාමඛෙත්තාදීසු පවිසනතො අඛෙත්තෙ සීමා පවිට්ඨා නාමාති සීමා විපජ්ජෙය්ය। අපෙක්ඛාය සීමුප්පත්තියං පන යතො පහොති, තත්ථ සත්තබ්භන්තරඋදකුක්ඛෙපසීමා සයමෙව පරිපුණ්ණා ජායන්ති। යතො පන න පහොති, තත්ථ අත්තනො ඛෙත්තප්පමාණෙනෙව ජායන්ති, න බහි। යං පනෙත්ථ අබ්භන්තරමිනනපමාණස්ස, වාලුකාදිඛිපනකම්මස්ස ච දස්සනං, තං සඤ්ජාතසීමානං ඨිතට්ඨානස්ස පරිච්ඡෙදනත්ථං කතං ගාමූපචාරඝරූපචාරජානනත්ථං ලෙඩ්ඩුසුප්පාදිඛිපනවිධානදස්සනං විය। තෙනෙව <b>මාතිකාට්ඨකථායං</b> “සීමං වා සම්මන්නති උදකුක්ඛෙපං වා පරිච්ඡින්දතී”ති වුත්තං (කඞ්ඛා॰ අට්ඨ॰ ඌනවීසතිවස්සසික්ඛාපදවණ්ණනා)। එවං කතෙපි තස්ස <pb V=2.151/> පරිච්ඡෙදස්ස යාථාවතො ඤාතුං <pb M=2.160/> අසක්කුණෙය්යත්තෙන පුථුලතො ඤත්වා අන්තො තිට්ඨන්තෙහි නිරාසඞ්කට්ඨානෙ ඨාතබ්බං, අඤ්ඤං බහි කරොන්තෙහි අතිදූරෙ නිරාසඞ්කට්ඨානෙ පෙසෙතබ්බං।
bod:අපරෙ පන “සීමාපෙක්ඛාය කිච්චං නත්ථි, මග්ගගමනනහානාදිඅත්ථෙහි එකභික්ඛුස්මිම්පි අරඤ්ඤෙ වා නදිආදීසු වා පවිට්ඨෙ තං පරික්ඛිපිත්වා සත්තබ්භන්තරඋදකුක්ඛෙපසීමා සයමෙව පභා විය පදීපස්ස සමුප්පජ්ජති, ගාමඛෙත්තාදීසු තස්මිං ඔතිණ්ණමත්තෙ විගච්ඡති। තෙනෙව චෙත්ථ ද්වින්නං සඞ්ඝානං විසුං කම්මං කරොන්තානං සීමාද්වයස්ස අන්තරා සීමන්තරිකා අඤ්ඤං සත්තබ්භන්තරං, උදකුක්ඛෙපඤ්ච ඨපෙතුං අනුඤ්ඤාතං, සීමාපරියන්තෙ හි කෙනචි කම්මෙන පෙසිතස්ස භික්ඛුනො සමන්තා සඤ්ජාතසීමා ඉතරෙසං සීමාය ඵුසිත්වා සීමාසම්භෙදං කරෙය්ය, සො මා හොතූති, ඉතරථා හත්ථචතුරඞ්ගුලමත්තායපෙත්ථ සීමන්තරිකාය අනුජානිතබ්බතො। අපිච සීමන්තරිකාය ඨිතස්සාපි උභයත්ථ කම්මකොපවචනතොපි චෙතං සිජ්ඣති। තම්පි පරික්ඛිපිත්වා සයමෙව සඤ්ජාතාය සීමාය උභින්නම්පි සීමානං, එකාය එව වා සඞ්කරතො। ඉතරථා තස්ස කම්මකොපවචනං න යුජ්ජෙය්ය। වුත්තඤ්හි <b>මාතිකාට්ඨකථායං</b> ‘පරිච්ඡෙදබ්භන්තරෙ හත්ථපාසං විජහිත්වා ඨිතොපි පරිච්ඡෙදතො බහි අඤ්ඤං තත්තකංයෙව පරිච්ඡෙදං අනතික්කමිත්වා ඨිතොපි කම්මං කොපෙතී’ති (කඞ්ඛා॰ අට්ඨ॰ නිදානවණ්ණනා)। කිඤ්ච අගාමකාරඤ්ඤෙ ඨිතස්ස කම්මකරණිච්ඡාවිරහිතස්සාපි භික්ඛුනො සත්තබ්භන්තරපරිච්ඡින්නෙ අජ්ඣොකාසෙ චීවරවිප්පවාසො භගවතා අනුඤ්ඤාතො, සො ච පරිච්ඡෙදො සීමා। එවං අපෙක්ඛං විනා සමුප්පන්නා। තෙනෙවෙත්ථ ‘අයං සීමා තිචීවරවිප්පවාසපරිහාරම්පි ලභතී’ති (මහාව॰ අට්ඨ॰ 147) වුත්තං। තස්මා කම්මකරණිච්ඡං විනාපි වුත්තනයෙන සමුප්පත්ති ගහෙතබ්බා”ති වදන්ති, තං න යුත්තං පදීපස්ස පභා විය සබ්බපුග්ගලානම්පි පච්චෙකං සීමාසම්භවෙන සඞ්ඝෙ, ගණෙ වා කම්මං කරොන්තෙ තත්රට්ඨානං භික්ඛූනං සමන්තා පච්චෙකං සමුප්පන්නානං අනෙකසීමානං අඤ්ඤමඤ්ඤං සඞ්කරදොසප්පසඞ්ගතො। පරිසවසෙන චස්සා වඩ්ඪි, හානි ච සම්භවති। පච්ඡා ආගතානං අභිනවසීමන්තරුප්පත්ති එව, ගතානං සමන්තා ඨිතසීමාපි විනාසො ච භවෙය්ය।
bod:පාළියං පන “සමන්තා සත්තබ්භන්තරා, අයං තත්ථ සමානසංවාසා”තිආදිනා (මහාව॰ 147) එකා එව සත්තබ්භන්තරා, උදකුක්ඛෙපා ච අනුඤ්ඤාතා, න චෙසා සීමා සභාවෙන, කාරණසාමත්ථියෙන වා පභා විය පදීපස්ස උප්පජ්ජති। කින්තු <pb M=2.161/> භගවතො අනුජානනෙනෙව, භගවා ච ඉමායො අනුජානන්තො භික්ඛූනං වග්ගකම්මපරිහාරෙන කම්මකරණසුඛත්ථමෙව අනුඤ්ඤාසීති කථං නහානාදිකිච්චෙන පවිට්ඨානම්පි සමන්තා තාසං සීමානං සමුප්පත්ති පයොජනාභාවා? පයොජනෙ ච එකං එව පයොජනන්ති කථං පච්චෙකං භික්ඛුගණනාය අනෙකසීමාසමුප්පත්ති <pb V=2.152/>? “එකසීමායං හත්ථපාසං අවිජහිත්වා ඨිතා”ති (කඞ්ඛා॰ අට්ඨ॰ නිදානවණ්ණනා) වුත්තං। යං පන ද්වින්නං සීමානං අන්තරා තත්තකපරිච්ඡෙදෙනෙව සීමන්තරිකට්ඨපනවචනං, තත්ථ ඨිතානං කම්මකොපවචනඤ්ච, තම්පි ඉමාසං සීමානං පරිච්ඡෙදස්ස දුබ්බොධතාය සීමාය සම්භෙදසඞ්කං, කම්මකොපසඞ්කඤ්ච දූරතො පරිහරිතුං වුත්තං।
bod:යො ච චීවරාවිප්පවාසත්ථං භගවතා අබ්භොකාසෙ දස්සිතො සත්තබ්භන්තරපරිච්ඡෙදො, සො සීමා එව න හොති, ඛෙත්තතළාකාදිපරිච්ඡෙදො විය අයමෙත්ථ එකො පරිච්ඡෙදොව। තත්ථ ච බහූසු භික්ඛූසු එකතො ඨිතෙසු තෙසං විසුං විසුං අත්තනො ඨිතට්ඨානතො පට්ඨාය සමන්තා සත්තබ්භන්තරපරිච්ඡෙදබ්භන්තරෙ එව චීවරං ඨපෙතබ්බං। න පරිසපරියන්තතො පට්ඨාය। පරිසපරියන්තතො පට්ඨාය හි අබ්භන්තරෙ ගය්හමානෙ අබ්භන්තරපරියොසානෙ ඨපිතචීවරං මජ්ඣෙ ඨිතස්ස අබ්භන්තරතො බහි හොතීති තං අරුණුග්ගමනෙ නිස්සග්ගියං සියා। සීමා පන පරිසපරියන්තතොව ගහෙතබ්බා। චීවරවිප්පවාසපරිහාරොපෙත්ථ අබ්භොකාසපරිච්ඡෙදස්ස විජ්ජමානත්තා වුත්තො, න පන යාව සීමාපරිච්ඡෙදං ලබ්භමානත්තා මහාසීමාය අවිප්පවාසසීමාවොහාරො විය। මහාසීමායම්පි හි ගාමගාමූපචාරෙසු චීවරං නිස්සග්ගියං හොති। ඉධාපි මජ්ඣෙ ඨිතස්ස සීමාපරියන්තෙ නිස්සග්ගියං හොති। තස්මා යථාවුත්තසීමාපෙක්ඛවසෙනෙවෙතාසං සත්තබ්භන්තරඋදකුක්ඛෙපසීමානං උප්පත්ති, තබ්බිගමෙන විනාසො ච ගහෙතබ්බාති අම්හාකං ඛන්ති। වීමංසිත්වා ගහෙතබ්බං। අඤ්ඤො වා පකාරො ඉතො යුත්තතරො ගවෙසිතබ්බො।
bod:ඉධ පන “අරඤ්ඤෙ සමන්තා සත්තබ්භන්තරා”ති එවං පාළියං විඤ්ඣාටවිසදිසෙ අරඤ්ඤෙ සමන්තා සත්තබ්භන්තරාති අට්ඨකථායඤ්ච රුක්ඛාදිනිරන්තරෙපි අරඤ්ඤෙ සත්තබ්භන්තරසීමාය විහිතත්තා අත්තනො නිස්සයභූතාය අරඤ්ඤසීමාය සහ එතස්සා රුක්ඛාදිසම්බන්ධෙ දොසාභාවො පගෙව අගාමකෙ රුක්ඛෙති නිස්සිතෙපි පදෙසෙ චීවරවිප්පවාසස්ස රුක්ඛපරිහාරං විනාව අබ්භොකාසපරිහාරොව අනුමතොති සිද්ධොති වෙදිතබ්බො।
bod:<b>උපචාරත්ථායා</b>ති <pb M=2.162/> සීමන්තරිකත්ථාය සත්තබ්භන්තරතො අධිකං වට්ටති। ඌනකං පන න වට්ටති එව සත්තබ්භන්තරපරිච්ඡෙදස්ස දුබ්බිජානත්තා। තස්මා සඞ්ඝං විනා එකෙනාපි භික්ඛුනා බහි තිට්ඨන්තෙන අඤ්ඤං සත්තබ්භන්තරං අතික්කමිත්වා අතිදූරෙ එව ඨාතබ්බං, ඉතරථා කම්මකොපසඞ්කතො। උදකුක්ඛෙපෙපි එසෙව නයො। තෙනෙව වක්ඛති “ඌනකං පන න වට්ටතී”ති (මහාව॰ අට්ඨ॰ 147)। ඉදඤ්චෙත්ථ සීමන්තරිකවිධානං ද්වින්නං බද්ධසීමානං සීමන්තරිකානුජානනසුත්තානුලොමතො සිද්ධන්ති දට්ඨබ්බං। කිඤ්චාපි හි භගවතා නිදානවසෙන එකගාමසීමානිස්සිතානං <pb V=2.153/>, එකසභාගානඤ්ච ද්වින්නං බද්ධසීමානමෙව අඤ්ඤමඤ්ඤං සම්භෙදජ්ඣොත්ථරණදොසපරිහාරාය සීමන්තරිකා අනුඤ්ඤාතා, තථාපි තදනුලොමතො එකඅරඤ්ඤසීමානදිආදිසීමඤ්ච නිස්සිතානං එකසභාගානං ද්වින්නං සත්තබ්භන්තරසීමානම්පි උදකුක්ඛෙපසීමානම්පි අඤ්ඤමඤ්ඤං සම්භෙදජ්ඣොත්ථරණං, සීමන්තරිකං විනා අබ්යවධානෙන ඨානඤ්ච භගවතා අනභිමතමෙවාති ඤත්වා <b>අට්ඨකථාචරියා</b> ඉධාපි සීමන්තරිකවිධානමකංසු। විසභාගසීමානම්පි හි එකසීමානිස්සිතත්තං, එකසභාගත්තඤ්චාති ද්වීහඞ්ගෙහි සමන්නාගතෙ සති එකං සීමන්තරිකං විනා ඨානං සම්භෙදාය හොති, නාසතීති දට්ඨබ්බං। සීමන්තරිකවිධානසාමත්ථියෙනෙව චෙතාසං රුක්ඛාදිසම්බන්ධොපි බද්ධසීමානං විය අඤ්ඤමඤ්ඤං න වට්ටතීති අයම්පි නයතො දස්සිතො එවාති ගහෙතබ්බං।
bod:<b>“සභාවෙනෙවා”</b>ති ඉමිනා ගාමසීමා විය අබද්ධසීමාති දස්සෙති। <b>සබ්බමෙත්ථ සඞ්ඝකම්මං කාතුං වට්ටතී</b>ති සමානසංවාසා එකූපොසථාති දස්සෙති। <b>යෙන කෙනචී</b>ති අන්තමසො සූකරාදිනා සත්තෙන। මහොඝෙන පන උන්නතට්ඨානතො නින්නට්ඨානෙ පතන්තෙන ඛතො ඛුද්දකො වා මහන්තො වා ලක්ඛණයුත්තො ජාතස්සරොව। එත්ථාපි ඛුද්දකෙ උදකුක්ඛෙපකිච්චං නත්ථි, සමුද්දෙ පන සබ්බථා උදකුක්ඛෙපසීමායමෙව කම්මං කාතබ්බං සොධෙතුං දුක්කරත්තා।
bod:<b>පුන තත්ථා</b>ති ලොකවොහාරසිද්ධාසු එතාසු නදිආදීසු තීසු අබද්ධසීමාසු පුන වග්ගකම්මපරිහාරත්ථං සාසනවොහාරසිද්ධාය අබද්ධසීමාය පරිච්ඡෙදං දස්සෙන්තොති අධිප්පායො। පාළියං <b>යං මජ්ඣිමස්ස පුරිසස්සා</b>තිආදීසු උදකං උක්ඛිපිත්වා ඛිපීයති එත්ථාති උදකුක්ඛෙපො, උදකස්ස පතනොකාසො, තස්මා <b>උදකුක්ඛෙපා</b>। අයඤ්හෙත්ථ පදසම්බන්ධවසෙන අත්ථො – පරිසපරියන්තතො පට්ඨාය සමන්තා යාව මජ්ඣිමස්ස පුරිසස්ස <pb M=2.163/> උදකුක්ඛෙපො උදකපතනට්ඨානං, තාව යං තං පරිච්ඡින්නට්ඨානං, අයං තත්ථ නදිආදීසු අපරා සමානසංවාසා උදකුක්ඛෙපසීමාති।
bod:<b>තස්ස අන්තො</b>ති තස්ස උදකුක්ඛෙපපරිච්ඡින්නස්ස ඨානස්ස අන්තො। න කෙවලඤ්ච තස්සෙව අන්තො, තතො බහිපි, එකස්ස උදකුක්ඛෙපස්ස අන්තො ඨාතුං න වට්ටතීති වචනං උදකුක්ඛෙපපරිච්ඡෙදස්ස දුබ්බිජානතො කම්මකොපසඞ්කා හොතීති। තෙනෙව <b>මාතිකාට්ඨකථායං</b> “පරිච්ඡෙදබ්භන්තරෙ හත්ථපාසං විජහිත්වා ඨිතොපි පරිච්ඡෙදතො බහි අඤ්ඤං තත්තකංයෙව පරිච්ඡෙදං අනතික්කමිත්වා ඨිතොපි කම්මං කොපෙති ඉදං සබ්බඅට්ඨකථාසු සන්නිට්ඨාන”න්ති (කඞ්ඛා॰ අට්ඨ॰ නිදානවණ්ණනා) වුත්තං। යං පනෙත්ථ <b>සාරත්ථදීපනියං</b> “තස්ස අන්තො හත්ථපාසං විජහිත්වා ඨිතො කම්මං <pb V=2.154/> කොපෙතීති ඉමිනා බහිපරිච්ඡෙදතො යත්ථ කත්ථචි ඨිතො කම්මං න කොපෙතී”ති (සාරත්ථ॰ ටී॰ මහාවග්ග 3.147) වත්වා මාතිකාට්ඨකථාවචනම්පි පටික්ඛිපිත්වා “නෙව පාළියං න අට්ඨකථායං උපලබ්භතී”තිආදි බහු පපඤ්චිතං, තං න සුන්දරං ඉධ අට්ඨකථාවචනෙන මාතිකාට්ඨකථාවචනස්ස නයතො සංසන්දනතො සඞ්ඝටනතො। තථා හි ද්වින්නං උදකුක්ඛෙපපරිච්ඡෙදානමන්තරා විදත්ථිචතුරඞ්ගුලමත්තම්පි සීමන්තරිකං අට්ඨපෙත්වා “අඤ්ඤො උදකුක්ඛෙපො සීමන්තරිකාය ඨපෙතබ්බො, තතො අධිකං වට්ටති එව, ඌනකං පන න වට්ටතී”ති එවං ඉධෙව වුත්තෙන ඉමිනා අට්ඨකථාවචනෙන සීමන්තරිකොපචාරෙන උදකුක්ඛෙපතො ඌනකෙ ඨපිතෙ සීමාය සීමාසම්භෙදතො කම්මකොපොපි වුත්තො එව। යදග්ගෙන ච එවං වුත්තො, තදග්ගෙන තත්ථ එකභික්ඛුනො පවෙසෙපි සති තස්ස සීමට්ඨභාවතො කම්මකොපො වුත්තො එව හොති। අට්ඨකථායං “ඌනකං පන න වට්ටතී”ති කථනඤ්චෙතං උදකුක්ඛෙපපරිච්ඡෙදස්ස දුබ්බිජානන්තෙනපි සීමාසම්භෙදසඞ්කආපරිහාරත්ථං වුත්තං। සත්තබ්භන්තරසීමානමන්තරා තත්තකපරිච්ඡෙදෙනෙව සීමන්තරිකවිධානවචනතොපි එතාසං දුබ්බිජානපරිච්ඡෙදතා, තත්ථ ච ඨිතානං කම්මකොපසඞ්කා සිජ්ඣති। කම්මකොපසඞ්කට්ඨානම්පි ආචරියා දූරතො පරිහාරත්ථං කම්මකොපට්ඨානන්ති වත්වාව ඨපෙසුන්ති ගහෙතබ්බං।
bod:<b>ත</b>න්ති සීමං। <b>“සීඝමෙව අතික්කාමෙතී”</b>ති ඉමිනා තං අනතික්කමිත්වා අන්තො එව පරිවත්තමානාය කාතුං වට්ටතීති දස්සෙති। එතදත්ථමෙව හි වාලුකාදීහි සීමාපරිච්ඡින්දනං, ඉතරථා බහි පරිවත්තා නු ඛො, නො වාති කම්මකොපසඞ්කා භවෙය්යාති। <b>අඤ්ඤිස්සා අනුස්සාවනා</b>ති කෙවලාය නදිසීමාය අනුස්සාවනා <pb M=2.164/>। <b>අන්තොනදියං ජාතරුක්ඛෙ වා</b>ති උදකුක්ඛෙපපරිච්ඡෙදස්ස බහි ඨිතෙ රුක්ඛෙපි වා। බහිනදිතීරමෙව හි විසභාගසීමත්තා අබන්ධිතබ්බට්ඨානං, න අන්තොනදී නිස්සයත්තෙන සභාගත්තා। තෙනෙව “බහිනදිතීරෙ විහාරසීමාය වා”තිආදිනා තීරමෙව අබන්ධිතබ්බට්ඨානත්තෙන දස්සිතං, න පන නදී। <b>“රුක්ඛෙපි ඨිතෙහී”</b>ති ඉදං අන්තොඋදකුක්ඛෙපට්ඨං සන්ධාය වුත්තං। න හි බහිඋදකුක්ඛෙපෙ භික්ඛූනං ඨාතුං වට්ටති।
bod:<b>රුක්ඛස්සා</b>ති තස්සෙව අන්තොඋදකුක්ඛෙපට්ඨස්ස රුක්ඛස්ස। <b>සීමං වා සොධෙත්වා</b>ති යථාවුත්තං විහාරෙ බද්ධසීමං, ගාමසීමඤ්ච තත්ථ ඨිතභික්ඛූනං හත්ථපාසානයනබහිසීමාකරණවසෙනෙව සොධෙත්වා। යථා ච උදකුක්ඛෙපසීමායං කම්මං කරොන්තෙහි, එවං බද්ධසීමායං, ගාමසීමායං වා කම්මං කරොන්තෙහිපි උදකුක්ඛෙපසීමට්ඨෙ සොධෙත්වාව කාතබ්බං। එතෙනෙව සත්තබ්භන්තරඅරඤ්ඤසීමාහිපි උදකුක්ඛෙපසීමාය, ඉමාය ච සද්ධිං තාසං රුක්ඛාදිසම්බන්ධදොසොපි නයතො දස්සිතොව හොති। ඉමිනාව නයෙන සත්තබ්භන්තරසීමාය බද්ධසීමාගාමසීමාහිපි සද්ධිං, එතාසඤ්ච සත්තබ්භන්තරසීමාය <pb V=2.155/> සද්ධිං සම්බන්ධදොසො ඤාතබ්බො। අට්ඨකථායං පනෙතං සබ්බං වුත්තනයතො සක්කා ඤාතුන්ති අඤ්ඤමඤ්ඤසමාසන්නානමෙවෙත්ථ දස්සිතං।
bod:තත්රිදං සුත්තානුලොමතො නයග්ගහණමුඛං – යථා හි බද්ධසීමායං සම්මතා විපත්තිසීමා හොතීති තාසං අඤ්ඤමඤ්ඤං රුක්ඛාදිසම්බන්ධො න වට්ටති, එවං නදිආදීසු සම්මතාපි බද්ධසීමා විපත්තිසීමාව හොතීති තාහිපි සද්ධිං තස්සා රුක්ඛාදිසම්බන්ධො න වට්ටතීති සිජ්ඣති। ඉමිනා නයෙන සත්තබ්භන්තරසීමාය ගාමනදිආදීහි සද්ධිං, උදකුක්ඛෙපසීමාය ච අරඤ්ඤාදීහි සද්ධිං රුක්ඛාදිසම්බන්ධස්ස න වට්ටනකභාවො ඤාතබ්බො, එවමෙතා භගවතා අනුඤ්ඤාතා බද්ධසීමා සත්තබ්භන්තරඋදකුක්ඛෙපසීමා අඤ්ඤමඤ්ඤඤ්චෙව අත්තනො නිස්සයවිරහිතාහි ඉතරීතරාසං නිස්සයසීමාහි ච රුක්ඛාදිසම්බන්ධෙ සති සම්භෙදදොසමාපජ්ජතීති සුත්තානුලොමනයො ඤාතබ්බොව।
bod:අත්තනො අත්තනො පන නිස්සයභූතගාමාදීහි සද්ධිං බද්ධසීමාදීනං තිස්සන්නං උප්පත්තිකාලෙ භගවතා අනුඤ්ඤාතස්ස සම්භෙදජ්ඣොත්ථරණස්ස අනුලොමතො රුක්ඛාදිසම්බන්ධොපි අනුඤ්ඤාතොව හොතීති දට්ඨබ්බං। යදි එවං උදකුක්ඛෙපබද්ධසීමාදීනං අන්තරා කස්මා සීමන්තරිකා න විහිතාති? නිස්සයභෙදසභාවභෙදෙහි <pb M=2.165/> සයමෙව භින්නත්තා। එකනිස්සයඑකසභාවානමෙව හි සීමන්තරිකාය විනාසං කරොතීති වුත්තොවායමත්ථො। එතෙනෙව නදිනිමිත්තං කත්වා බද්ධාය සීමාය සඞ්ඝෙ කම්මං කරොන්තෙ නදියම්පි යාව ගාමඛෙත්තං ආහච්ච ඨිතාය උදකුක්ඛෙපසීමාය අඤ්ඤෙසං කම්මං කාතුං වට්ටතීති සිද්ධං හොති। යා පනෙතා ලොකවොහාරසිද්ධා ගාමාරඤ්ඤනදිසමුද්දජාතස්සරසීමා පඤ්ච, තා අඤ්ඤමඤ්ඤරුක්ඛාදිසම්බන්ධෙපි සම්භෙදදොසං නාපජ්ජති, තථා ලොකවොහාරාභාවතො। න හි ගාමාදයො ගාමන්තරාදීහි, නදිආදීහි ච රුක්ඛාදිසම්බන්ධමත්තෙන සම්භින්නාති ලොකෙ වොහරන්ති। ලොකවොහාරසිද්ධානඤ්ච ලොකවොහාරතොව සම්භෙදො වා අසම්භෙදො වා ගහෙතබ්බො, නාඤ්ඤතො। තෙනෙව අට්ඨකථායං තාසං අඤ්ඤමඤ්ඤං කත්ථචිපි සම්භෙදනයො න දස්සිතො, සාසනවොහාරසිද්ධොයෙව දස්සිතොති।
bod:එත්ථ පන බද්ධසීමාය තාව “හෙට්ඨා පථවීසන්ධාරකං උදකපරියන්තං කත්වා සීමාගතා හොතී”තිආදිනා (මහාව॰ අට්ඨ॰ 138) අධොභාගපරිච්ඡෙදො අට්ඨකථායං සබ්බථා දස්සිතො। ගාමසීමාදීනං පන න දස්සිතො। කථමයං ජානිතබ්බොති? කෙචි තාවෙත්ථ “ගාමසීමාදයොපි බද්ධසීමා විය පථවීසන්ධාරකං උදකං ආහච්ච තිට්ඨතී”ති වදන්ති।
bod:කෙචි <pb V=2.156/> පන තං පටික්ඛිපිත්වා “නදිසමුද්දජාතස්සරසීමා, තාව තන්නිස්සිතඋදකුක්ඛෙපසීමා ච පථවියා උපරිතලෙ, හෙට්ඨා ච උදකජ්ඣොත්ථරණප්පදෙසෙ එව තිට්ඨන්ති, න තතො හෙට්ඨා උදකස්ස අජ්ඣොත්ථරණාභාවා। සචෙ පන උදකොඝාදිනා යොජනප්පමාණම්පි නින්නට්ඨානං හොති, නදිසීමාදයොව හොන්ති, න තතො හෙට්ඨා। තස්මා නදිආදීනං හෙට්ඨා බහිතීරමුඛෙන උමඞ්ගෙන, ඉද්ධියා වා පවිට්ඨො භික්ඛු නදියං ඨිතානං කම්මං න කොපෙති। සො පන ආසන්නගාමෙ භික්ඛූනං කම්මං කොපෙති। සචෙ පන සො උභින්නං තීරගාමානං මජ්ඣෙ නිසින්නො හොති, උභයගාමට්ඨානං කම්මං කොපෙති। සචෙ පන තීරං ගාමඛෙත්තං න හොති, අගාමකාරඤ්ඤමෙව। තත්ථ පන තීරද්වයෙපි සත්තබ්භන්තරසීමං විනා කෙවලාය ඛුද්දකාරඤ්ඤසීමාය කම්මං කරොන්තානං කම්මං කොපෙති। සචෙ සත්තබ්භන්තරසීමායං කරොන්ති, තදා යදි තෙසං සත්තබ්භන්තරසීමාය පරිච්ඡෙදො එතස්ස නිසින්නොකාසස්ස පරතො එකං සත්තබ්භන්තරං අතික්කමිත්වා ඨිතො න කම්මකොපො <pb M=2.166/>। නො චෙ, කම්මකොපො। ගාමසීමායං පන අන්තොඋමඞ්ගෙ වා බිලෙ වා යත්ථ පවිසිතුං සක්කා, යත්ථ වා සුවණ්ණමණිආදිං ඛණිත්වා ගණ්හන්ති, ගහෙතුං සක්කාති වා සම්භාවනා හොති, තත්තකං හෙට්ඨාපි ගාමසීමා, තත්ථ ඉද්ධියා අන්තො නිසින්නොපි කම්මං කොපෙති। යත්ථ පන පකතිමනුස්සානං පවෙසසම්භාවනාපි නත්ථි, තං සබ්බං යාව පථවිසන්ධාරකඋදකා අරඤ්ඤසීමාව, න ගාමසීමා। අරඤ්ඤසීමායම්පි එසෙව නයො। තත්ථපි හි යත්තකෙ පදෙසෙ පවෙසසම්භාවනා, තත්තකමෙව උපරිතලෙ අරඤ්ඤසීමා පවත්තති। තතො පන හෙට්ඨා න අරඤ්ඤසීමා, තත්ථ උපරිතලෙන සහ එකාරඤ්ඤවොහාරාභාවතො। න හි තත්ථ පවිට්ඨං අරඤ්ඤං පවිට්ඨො ති වොහරන්ති। තස්මා තත්රට්ඨො උපරි අරඤ්ඤට්ඨානං කම්මං න කොපෙති උමඞ්ගනදියං ඨිතො විය උපරිනදියං ඨිතානං। එකස්මිඤ්හි චක්කවාළෙ ගාමනදිසමුද්දජාතස්සරෙ මුඤ්චිත්වා තදවසෙසං අමනුස්සාවාසං දෙවබ්රහ්මලොකං උපාදාය සබ්බං අරඤ්ඤමෙව। ‘ගාමා වා අරඤ්ඤා වා’ති වුත්තත්තා හි නදිසමුද්දජාතස්සරාදිපි අරඤ්ඤමෙව। ඉධ පන නදිආදීනං විසුං සීමාභාවෙන ගහිතත්තා තදවසෙසමෙව අරඤ්ඤං ගහෙතබ්බං। තත්ථ ච යත්තකෙ පදෙසෙ එකං ‘අරඤ්ඤ’න්ති වොහරන්ති, අයමෙකාරඤ්ඤසීමා। ඉන්දපුරඤ්හි සබ්බං එකාරඤ්ඤසීමා। තථා අසුරයක්ඛපුරාදි। ආකාසට්ඨදෙවබ්රහ්මවිමානානි පන සමන්තා ආකාසපරිච්ඡින්නානි පච්චෙකං අරඤ්ඤසීමා සමුද්දමජ්ඣෙ පබ්බතදීපකා විය। තත්ථ සබ්බත්ථ සත්තබ්භන්තරසීමායං, අරඤ්ඤසීමායමෙව වාති කම්මං කාතබ්බං। තස්මා ඉධාපි උපරිඅරඤ්ඤතලෙන සද්ධිං හෙට්ඨාපථවියා අරඤ්ඤවොහාරාභාවා විසුං අරඤ්ඤසීමාති ගහෙතබ්බං। තෙනෙවෙත්ථ ගාමනදිආදිසීමාකථාය <b>අට්ඨකථායං</b> ‘ඉද්ධිමා භික්ඛු හෙට්ඨාපථවිතලෙ ඨිතො කම්මං කොපෙතී’ති (මහාව॰ අට්ඨ॰ 138) බද්ධසීමායං දස්සිතනයො න දස්සිතො”ති වදන්ති।
bod:ඉදඤ්චෙතාසං <pb V=2.157/> ගාමසීමාදීනං හෙට්ඨාපමාණදස්සනං සුත්තාදිවිරොධාභාවා යුත්තං විය දිස්සති। වීමංසිත්වා ගහෙතබ්බං। එවං ගහණෙ ච ගාමසීමායං සම්මතා බද්ධසීමා උපරි ගාමසීමං, හෙට්ඨා උදකපරියන්තං අරඤ්ඤසීමඤ්ච අවත්ථරතීති තස්සා අරඤ්ඤසීමාපි ඛෙත්තන්ති සිජ්ඣති। භගවතා ච “සබ්බා, භික්ඛවෙ, නදී අසීමා”තිආදිනා (මහාව॰ අට්ඨ॰ 147) නදිසමුද්දජාතස්සරා බද්ධසීමාය අඛෙත්තභාවෙන වුත්තා, න පන අරඤ්ඤං। තස්මා අරඤ්ඤම්පි <pb M=2.167/> බද්ධසීමාය ඛෙත්තමෙවාති ගහෙතබ්බං। යදි එවං කස්මා තත්ථ සා න බජ්ඣතීති? පයොජනාභාවා। සීමාපෙක්ඛානන්තරමෙව සත්තබ්භන්තරසීමාය සම්භවතො। තස්සා ච උපරි සම්මතාය බද්ධසීමාය සම්භෙදජ්ඣොත්ථරණානුලොමතො විපත්තිසීමා එව සියා। ගාමඛෙත්තෙ පන ඨත්වා අගාමකාරඤ්ඤෙකදෙසම්පි අන්තොකරිත්වා සම්මතා කිඤ්චාපි සුසම්මතා, අගාමකාරඤ්ඤෙ භගවතා විහිතාය සත්තබ්භන්තරසීමායපි අනිවත්තිතො। තත්ථ පන කම්මං කාතුං පවිට්ඨානම්පි තතො බහි කෙවලාරඤ්ඤෙ කරොන්තානම්පි අන්තරා තීණි සත්තබ්භන්තරානි ඨපෙතබ්බානි, අඤ්ඤථා විපත්ති එව සියාති සබ්බථා නිරත්ථකමෙව අගාමකාරඤ්ඤෙ බද්ධසීමාකරණන්ති වෙදිතබ්බං।
bod:<b>අන්තොනදියං පවිට්ඨසාඛායා</b>ති නදියා පථවිතලං ආහච්ච ඨිතාය සාඛායපි, පගෙව අනාහච්ච ඨිතාය। පාරොහෙපි එසෙව නයො। එතෙන සභාගං නදිසීමං ඵුසිත්වා ඨිතෙනපි විසභාගසීමාසම්බන්ධසාඛාදිනා උදකුක්ඛෙපසීමාය සම්බන්ධො න වට්ටතීති දස්සෙති। එතෙනෙව මහාසීමං, ගාමසීමඤ්ච ඵුසිත්වා ඨිතෙන සාඛාදිනා මාළකසීමාය සම්බන්ධො න වට්ටතීති ඤාපිතොති දට්ඨබ්බො।
bod:<b>අන්තොනදියංයෙවා</b>ති සෙතුපාදානං තීරට්ඨතං නිවත්තෙති। තෙන උදකුක්ඛෙපපරිච්ඡෙදතො බහි නදියං පතිට්ඨිතත්තෙපි සම්භෙදාභාවං දස්සෙති। තෙනාහ “බහිතීරෙ පතිට්ඨිතා”තිආදි। යදි හි උදකුක්ඛෙපතො බහි අන්තොනදියම්පි පතිට්ඨිතත්තෙ සම්භෙදො භවෙය්ය, තම්පි පටික්ඛිපිතබ්බං භවෙය්ය කම්මකොපස්ස සමානත්තා, න ච පටික්ඛිත්තං। තස්මා සබ්බත්ථ අත්තනො නිස්සයසීමාය සම්භෙදදොසො නත්ථෙවාති ගහෙතබ්බං।
bod:<b>ආවරණෙන වා</b>ති දාරුආදිං නිඛණිත්වා උදකනිවාරණෙන। <b>කොට්ටකබන්ධනෙන වා</b>ති මත්තිකාදීහි පූරෙත්වා කතසෙතුබන්ධෙන। උභයෙනාපි ආවරණමෙව දස්සෙති। “නදිං විනාසෙත්වා”ති වුත්තමෙවත්ථං විභාවෙති <b>“හෙට්ඨා පාළි බද්ධා”</b>ති, හෙට්ඨා නදිං ආවරිත්වා පාළි බද්ධාති අත්ථො। <b>ඡඩ්ඩිතමොදක</b>න්ති අතිරිත්තොදකං। <b>“නදිං ඔත්ථරිත්වා සන්දනට්ඨානතො”</b>ති ඉමිනා තළාකනදීනං අන්තරා <pb V=2.158/> පවත්තනට්ඨානෙ න වට්ටතීති දස්සෙති। <b>උප්පතිත්වා</b>ති තීරාදිභින්දනවසෙන විපුලා හුත්වා। <b>විහාරසීම</b>න්ති බද්ධසීමං।
bod:<b>අගමනපථෙ</b>ති <pb M=2.168/> තදහෙව ගන්ත්වා නිවත්තිතුං අසක්කුණෙය්යෙ। <b>අරඤ්ඤසීමාසඞ්ඛ්යමෙව ගච්ඡතී</b>ති ලොකවොහාරසිද්ධං අගාමකාරඤ්ඤසීමං සන්ධාය වදති। <b>තත්ථා</b>ති පකතියා මච්ඡබන්ධානං ගමනපථෙසු දීපකෙසු।
bod:<b>තං ඨාන</b>න්ති ආවාටාදීනං කතට්ඨානමෙව, න අකතන්ති අත්ථො। <b>ලොණී</b>ති සමුද්දොදකස්ස උප්පත්තිවෙගනින්නො මාතිකාකාරෙන පවත්තනකො।
bod:148:<b>සම්භින්දන්තී</b>ති යත්ථ චතූහි භික්ඛූහි නිසීදිතුං න සක්කා, තත්තකතො පට්ඨාය යාව කෙසග්ගමත්තම්පි අන්තොසීමාය කරොන්තො සම්භින්දති। චතුන්නං භික්ඛූනං පහොනකතො පට්ඨාය යාව සකලම්පි අන්තො කරොන්තො අජ්ඣොත්ථරන්තීති වෙදිතබ්බං। <b>සංසට්ඨවිටපා</b>ති අඤ්ඤමඤ්ඤං සිබ්බිත්වා ඨිතමහාසාඛමූලා, එතෙන අඤ්ඤමඤ්ඤස්ස අච්චාසන්නතං දීපෙති। සාඛාය සාඛං ඵුසන්තා හි දූරට්ඨාපි සිය්යුං, තතො එකංසතො සම්භෙදලක්ඛණං දස්සිතං න සියාති තං දස්සෙතුං විටපග්ගහණං කතං। එවඤ්හි භික්ඛූනං නිසීදිතුං අප්පහොනකට්ඨානං අත්තනො සීමාය අන්තොසීමට්ඨං කරිත්වා පුරාණවිහාරං කරොන්තො සීමාය සීමං සම්භින්දති නාම, න තතො පරන්ති දස්සිතමෙව හොති। <b>බද්ධා හොතී</b>ති පොරාණකවිහාරසීමං සන්ධාය වුත්තං। <b>අම්බ</b>න්ති අපරෙන සමයෙන පුරාණවිහාරපරික්ඛෙපාදීනං විනට්ඨත්තා අජානන්තානං තං පුරාණසීමාය නිමිත්තභූතං අම්බං। අත්තනො සීමාය අන්තොසීමට්ඨං කරිත්වා පුරාණවිහාරසීමට්ඨං ජම්බුං කිත්තෙත්වා අම්බජම්බූනං අන්තරෙ යං ඨානං, තං අත්තනො සීමාය පවෙසෙත්වා බන්ධන්තීති අත්ථො। එත්ථ ච පුරාණසීමාය නිමිත්තභූතස්ස ගාමට්ඨස්ස අම්බරුක්ඛස්ස අන්තොසීමට්ඨාය ජම්බුයා සහ සංසට්ඨවිටපත්තෙපි සීමාය බන්ධනකාලෙ විපත්ති වා පච්ඡා ගාමසීමාය සහ සම්භෙදො වා කම්මවිපත්ති වා න හොතීති මුඛතොව වුත්තන්ති වෙදිතබ්බං।
bod:<b>පදෙස</b>න්ති සඞ්ඝස්ස නිසීදනප්පහොනකප්පදෙසං। <b>“සීමන්තරිකං ඨපෙත්වා”</b>තිආදිනා සම්භෙදජ්ඣොත්ථරණං අකත්වා බද්ධසීමාහි අඤ්ඤමඤ්ඤං ඵුසාපෙත්වා අබ්යවධානෙන බද්ධාපි සීමා අසීමා එවාති දස්සෙති। තස්මා එකද්වඞ්ගුලමත්තාපි සීමන්තරිකා වට්ටති එව। සා පන දුබ්බොධාති අට්ඨකථාසු චතුරඞ්ගුලාදිකා වුත්තාති දට්ඨබ්බං। <b>ද්වින්නං සීමාන</b>න්ති ද්වින්නං බද්ධසීමානං। <b>නිමිත්තං හොතී</b>ති නිමිත්තස්ස සීමතො බාහිරත්තා බන්ධනකාලෙ තාව සම්භෙදදොසො නත්ථීති අධිප්පායො <pb V=2.159/>। න කෙවලඤ්ච නිමිත්තකත්තා එව සඞ්කරං කරොති <pb M=2.169/>, අථ ඛො සීමන්තරිකාය ඨිතො අඤ්ඤොපි රුක්ඛො කරොති එව। තස්මා අප්පමත්තිකාය සීමන්තරිකාය වඩ්ඪනකා රුක්ඛාදයො න වට්ටන්ති එව। එත්ථ ච උපරි දිස්සමානඛන්ධසාඛාදිපවෙසෙ එව සඞ්කරදොසස්ස සබ්බත්ථ දස්සිතත්තා අදිස්සමානානං මූලානං පවෙසෙපි භූමිගතිකත්තා දොසො නත්ථීති සිජ්ඣති। සචෙ පන මූලානිපි දිස්සමානානෙව පවිසන්ති, සඞ්කරොව। පබ්බතපාසාණා පන දිස්සමානාපි භූමිගතිකා එව। යදි පන බන්ධනකාලෙ එව එකො ථූලරුක්ඛො උභයම්පි සීමං ආහච්ච තිට්ඨති, පච්ඡා බද්ධා අසීමා හොතීති දට්ඨබ්බං।
bod:<b>සීමාසඞ්කර</b>න්ති සීමාසම්භෙදං। යං පන <b>සාරත්ථදීපනියං</b> වුත්තං “සීමාසඞ්කරං කරොතීති වඩ්ඪිත්වා සීමප්පදෙසං පවිට්ඨෙ ද්වින්නං සීමානං ගතට්ඨානස්ස දුවිඤ්ඤෙය්යත්තා වුත්ත”න්ති (සාරත්ථ॰ ටී॰ මහාවග්ග 3.148), තං න යුත්තං ගාමසීමායපි සහ සඞ්කරං කරොතීති වත්තබ්බතො। තත්ථාපි හි නිමිත්තෙ වඩ්ඪිතෙ ගාමසීමාබද්ධසීමානං ගතට්ඨානං දුබ්බිඤ්ඤෙය්යමෙව හොති, තත්ථ පන අවත්වා ද්වින්නං බද්ධසීමානමෙව සඞ්කරස්ස වුත්තත්තා යථාවුත්තසම්බද්ධදොසොව සඞ්කර-සද්දෙන වුත්තොති ගහෙතබ්බං। පාළියං පන නිදානවසෙන “යෙසං, භික්ඛවෙ, සීමා පච්ඡා සම්මතා, තෙසං තං කම්මං අධම්මික”න්තිආදිනා (මහාව॰ 148) පච්ඡා සම්මතාය අසීමත්තෙ වුත්තෙපි ද්වීසු ගාමසීමාසු ඨත්වා ද්වීහි සඞ්ඝෙහි සම්භෙදං වා අජ්ඣොත්ථරණං වා කත්වා සීමන්තරිකං අට්ඨපෙත්වා වා රුක්ඛපාරොහාදිසම්බන්ධං අවියොජෙත්වා වා එකස්මිං ඛණෙ කම්මවාචානිට්ඨාපනවසෙන එකතො සම්මතානං ද්වින්නං සීමානම්පි අසීමතා පකාසිතාති වෙදිතබ්බං।
cen:ගාමසීමාදිකථාවණ්ණනා නිට්ඨිතා।
sub:උපොසථභෙදාදිකථාවණ්ණනා
bod:149:<b>අධම්මෙන වග්ග</b>න්ති එත්ථ එකසීමාය චතූසු භික්ඛූසු විජ්ජමානෙසු පාතිමොක්ඛුද්දෙසොව අනුඤ්ඤාතො, තීසු, ද්වීසු ච පාරිසුද්ධිඋපොසථොව। ඉධ පන තථා අකතත්තා “අධම්මෙනා”ති වුත්තං। යස්මා පන ඡන්දපාරිසුද්ධි සඞ්ඝෙ එව ආගච්ඡති, න ගණෙ, න පුග්ගලෙ, තස්මා “වග්ග”න්ති වුත්තන්ති।
bod:සචෙ <pb M=2.170/> පන ද්වෙ සඞ්ඝා එකසීමාය අඤ්ඤමඤ්ඤං ඡන්දං ආහරිත්වා එකස්මිං ඛණෙ විසුං සඞ්ඝකම්මං කරොන්ති, එත්ථ කථන්ති? කෙචි පනෙතං වට්ටතීති වදන්ති, තං න ගහෙතබ්බං වග්ගකම්මත්තා <pb V=2.160/>। කම්මං කරොන්තානඤ්හි ඡන්දපාරිසුද්ධි අඤ්ඤත්ථ න ගච්ඡති තථා වචනාභාවා, විසුං විසුං කම්මකරණත්ථමෙව සීමාය අනුඤ්ඤාතත්තා චාති ගහෙතබ්බං। විහාරසීමායං පන සඞ්ඝෙ විජ්ජමානෙපි කෙනචි පච්චයෙන ඛන්ධසීමායං තීසු, ද්වීසු වා පාරිසුද්ධිඋපොසථං කරොන්තෙසු කම්මං ධම්මෙන සමග්ගමෙව භින්නසීමට්ඨත්තාති දට්ඨබ්බං।
cen:උපොසථභෙදාදිකථාවණ්ණනා නිට්ඨිතා।
sub:පාතිමොක්ඛුද්දෙසකථාවණ්ණනා
bod:150:<b>එවමෙතං ධාරයාමීති</b>। <b>සුතා ඛො පනායස්මන්තෙහී</b>ති එත්ථ “එවමෙතං ධාරයාමී”ති වත්වා “උද්දිට්ඨං ඛො ආයස්මන්තො නිදානං, සුතා ඛො පනායස්මන්තෙහි චත්තාරො පාරාජිකා ධම්මා”තිආදිනා වත්තබ්බං। <b>මාතිකාට්ඨකථාය</b>ම්පි (කඞ්ඛා॰ අට්ඨ॰ නිදානවණ්ණනා) එවමෙව වුත්තං। <b>සුතෙනා</b>ති සුතපදෙන।
bod:<b>සවරභය</b>න්ති වනචරකභයං। තෙනාහ <b>“අටවිමනුස්සභය”</b>න්ති। නිදානුද්දෙසෙ අනිට්ඨිතෙ පාතිමොක්ඛං නිද්දිට්ඨං නාම න හොතීති ආහ <b>“දුතියාදීසු උද්දෙසෙසූ”</b>තිආදි। <b>තීහිපි විධීහී</b>ති ඔසාරණකථනසරභඤ්ඤෙහි। එත්ථ ච අත්ථං භණිතුකාමතාය වා භණාපෙතුකාමතාය වා සුත්තස්ස ඔසාරණං <b>ඔසාරණං</b> නාම। තස්සෙව අත්ථප්පකාසනා <b>කථනං</b> නාම। කෙවලං පාඨස්සෙව සරෙන භණනං <b>සරභඤ්ඤං</b> නාම। <b>සජ්ඣායං අධිට්ඨහිත්වා</b>ති “සජ්ඣායං කරොමී”ති චිත්තං උප්පාදෙත්වා। <b>ඔසාරෙත්වා පන කථෙන්තෙනා</b>ති සයමෙව පාඨං වත්වා පච්ඡා අත්ථං කථෙන්තෙන।
cen:පාතිමොක්ඛුද්දෙසකථාවණ්ණනා නිට්ඨිතා।
sub:අධම්මකම්මපටික්කොසනාදිකථාවණ්ණනා
bod:155:<b>නවවිධ</b>න්ති සඞ්ඝගණපුග්ගලෙසු තයො, සුත්තුද්දෙසපාරිසුද්ධිඅධිට්ඨානවසෙන තයො, චාතුද්දසීපන්නරසීසාමග්ගීවසෙන තයොති නවවිධං। <b>චතුබ්බිධ</b>න්ති <pb M=2.171/> අධම්මෙනවග්ගාදි චතුබ්බිධං। <b>දුවිධ</b>න්ති භික්ඛුභික්ඛුනිපාතිමොක්ඛවසෙන දුවිධං පාතිමොක්ඛං। <b>නවවිධ</b>න්ති භික්ඛූනං පඤ්ච, භික්ඛුනීනං චත්තාරොති නවවිධං පාතිමොක්ඛුද්දෙසං।
cen:අධම්මකම්මපටික්කොසනාදිකථාවණ්ණනා නිට්ඨිතා।
sub:පක්ඛගණනාදිඋග්ගහණානුජානනකථාදිවණ්ණනා
bod:156:<b>කතිමී</b>ති <pb V=2.161/> තිථි-සද්දාපෙක්ඛං ඉත්ථිලිඞ්ගං දට්ඨබ්බං।
bod:163:<b>උතුවස්සෙයෙවා</b>ති හෙමන්තගිම්හෙසුයෙව।
bod:164:<b>විඤ්ඤාපෙතී</b>ති එත්ථ මනසා චින්තෙත්වා කායවිකාරකරණමෙව විඤ්ඤාපනන්ති දට්ඨබ්බං। පාළියං <b>අඤ්ඤස්ස දාතබ්බා පාරිසුද්ධී</b>ති පාරිසුද්ධිදායකෙන පුන අඤ්ඤස්ස භික්ඛුනො සන්තිකෙ දාතබ්බා। <b>“භූතංයෙව වා සාමණෙරභාවං ආරොචෙතී”</b>ති වුත්තත්තා ඌනවීසතිවස්සකාලෙ උපසම්පන්නස්ස, අන්තිමවත්ථුඅජ්ඣාපන්නසික්ඛාපච්චක්ඛාතාදීනං වා යාව භික්ඛුපටිඤ්ඤා වත්තති, තාව තෙහි ආහටාපි ඡන්දපාරිසුද්ධි ආගච්ඡති। යදා පන තෙ අත්තනො සාමණෙරාදිභාවං පටිජානන්ති, තතො පට්ඨායෙව නාගච්ඡතීති දස්සිතන්ති දට්ඨබ්බං। පාළියම්පි හි “දින්නාය පාරිසුද්ධියා සඞ්ඝප්පත්තො විබ්භමති…පෙ॰… පණ්ඩකො පටිජානාති। තිරච්ඡානගතො පටිජානාති। උභතොබ්යඤ්ජනකො පටිජානාති, ආහටා හොති පාරිසුද්ධී”ති වුත්තත්තා පණ්ඩකාදීනම්පි භික්ඛුපටිඤ්ඤාය වත්තමානකාලෙසු ඡන්දපාරිසුද්ධියා ආගමනං සිද්ධමෙව। තෙනාහ <b>“එස නයො සබ්බත්ථා”</b>ති। උම්මත්තකඛිත්තචිත්තවෙදනාට්ටානං පන පකතත්තා අන්තරාමග්ගෙ උම්මත්තකාදිභාවෙ පටිඤ්ඤාතෙපි තෙසං සඞ්ඝප්පත්තමත්තෙනෙව ඡන්දාදි ආගච්ඡතීති දට්ඨබ්බං।
bod:<b>“භික්ඛූනං හත්ථපාස”</b>න්ති ඉමිනා ගණපුග්ගලෙසු ඡන්දපාරිසුද්ධියා අනාගමනං දස්සෙති। “සඞ්ඝප්පත්තො”ති හි පාළියං වුත්තං। <b>බිළාලසඞ්ඛලිකපාරිසුද්ධී</b>ති බිළාලගීවාය බන්ධනසඞ්ඛලිකසදිසා පාරිසුද්ධි නාම, යථා සඞ්ඛලිකා බිළාලෙ ආගච්ඡන්තෙ එව ආගච්ඡති, න අනාගච්ඡන්තෙ තප්පටිබද්ධත්තා, එවමයං පාරිසුද්ධිපීති අත්ථො। අථ වා යථා සඞ්ඛලිකාය පඨමවලයං දුතියවලයං <pb M=2.172/> පාපුණාති, න තතියවලයං, එවමයම්පීති අධිප්පායො। උපලක්ඛණමත්තඤ්චෙත්ථ බිළාල-ග්ගහණං දට්ඨබ්බං।
cen:පක්ඛගණනාදිඋග්ගහණානුජානනකථාදිවණ්ණනා නිට්ඨිතා।
sub:ඡන්දදානකථාදිවණ්ණනා
bod:165:පාළියං <pb V=2.162/> “සන්ති සඞ්ඝස්ස කරණීයානී”ති වත්තබ්බෙ වචනවිපල්ලාසෙන <b>“කරණීය”</b>න්ති වුත්තං।
bod:167:<b>“තස්ස සම්මුතිදානකිච්චං නත්ථී”</b>ති ඉදං පාළියං එකදා සරන්තස්සෙව සම්මුතිදානස්ස වුත්තත්තා එකදා අසරන්තස්ස සම්මුතිඅභාවෙපි තස්ස අනාගමනං වග්ගකම්මාය න හොතීති වුත්තං। කෙචි පන “සොපි හත්ථපාසෙව ආනෙතබ්බො”ති වදන්ති, තං න ගහෙතබ්බං।
bod:168:සඞ්ඝසන්නිපාතතො පඨමං කාතබ්බං <b>පුබ්බකරණං</b>। සඞ්ඝසන්නිපාතෙ කාතබ්බං <b>පුබ්බකිච්ච</b>න්ති දට්ඨබ්බං। පාළියං <b>නො චෙ අධිට්ඨහෙය්ය, ආපත්ති දුක්කටස්සා</b>ති එත්ථ අසඤ්චිච්ච අසතියා අනාපත්ති। යථා චෙත්ථ, එවං උපරිපි। යත්ථ පන අචිත්තකාපත්ති අත්ථි, තත්ථ වක්ඛාම।
bod:169:<b>“පඤ්ඤත්තං හොතී”</b>ති ඉමිනා “න සාපත්තිකෙන උපොසථො කාතබ්බො”ති විසුං පටික්ඛෙපාභාවෙපි යථාවුත්තසුත්තසාමත්ථියතො පඤ්ඤත්තමෙවාති දස්සෙති। ඉමිනා එව නයෙන –
ind:“අට්ඨානමෙතං, භික්ඛවෙ, අනවකාසො යං තථාගතො අපරිසුද්ධාය පරිසාය උපොසථං කරෙය්ය, පාතිමොක්ඛං උද්දිසෙය්යා”ති (චූළව॰ 386; අ॰ නි॰ 8.20; උදා॰ 45) –
uni:ආදිසුත්තනයතො ච අලජ්ජීහිපි සද්ධිං උපොසථකරණම්පි පටික්ඛිත්තමෙව අලජ්ජිනිග්ගහත්ථත්තා සබ්බසික්ඛාපදානන්ති දට්ඨබ්බං। <b>“පාරිසුද්ධිදානපඤ්ඤාපනෙනා”</b>ති ඉමිනා සාපත්තිකෙන පාරිසුද්ධිපි න දාතබ්බාති දීපිතං හොති। <b>උභොපි දුක්කට</b>න්ති එත්ථ සභාගාපත්තිභාවං අජානිත්වා කෙවලං ආපත්තිනාමෙනෙව දෙසෙන්තස්ස පටිග්ගණ්හන්තස්ස අචිත්තකමෙව දුක්කටං හොතීති වදන්ති <pb M=2.173/>। යථා සඞ්ඝො සභාගාපත්තිං ආපන්නො ඤත්තිං ඨපෙත්වා උපොසථං කාතුං ලභති, එවං තයොපි “සුණන්තු මෙ, ආයස්මන්තා, ඉමෙ භික්ඛූ සභාගං ආපත්තිං ආපන්නා”තිආදිනා වුත්තනයානුසාරෙනෙව ගණඤත්තිං ඨපෙත්වා ද්වීහි අඤ්ඤමඤ්ඤං ආරොචෙත්වා උපොසථං කාතුං වට්ටති। එකෙන පන සාපත්තිකෙන දූරං ගන්ත්වාපි පටිකාතුමෙව වට්ටති, අසම්පාපුණන්තෙන “භික්ඛුං ලභිත්වා පටිකරිස්සාමී”ති උපොසථො කාතබ්බො, පටිකරිත්වා ච පුන උපොසථො කත්තබ්බො।
cen:ඡන්දදානකථාදිවණ්ණනා නිට්ඨිතා।
sub:අනාපත්තිපන්නරසකාදිකථාවණ්ණනා
bod:172:<b>කෙනචි</b> 63 <b>කරණීයෙන ගන්ත්වා</b>ති සීමාපරිච්ඡෙදතො බහිභූතං ගාමං වා අරඤ්ඤං වා ගන්ත්වාති අත්ථො। එතෙනෙව උපොසථඤත්තියා ඨපනකාලෙ සමග්ගා එව තෙ ඤත්තිං ඨපෙසුන්ති සිද්ධං। තෙනෙව පාළියං “උද්දිට්ඨං සුඋද්දිට්ඨ”න්ති සබ්බපන්නරසකෙසුපි වුත්තං। <b>වග්ගා සමග්ගසඤ්ඤිනො</b>තිආදි පන ඤත්තියා නිට්ඨිතාය “කිං සඞ්ඝස්ස පුබ්බකිච්ච”න්තිආදීනං (මහාව॰ 134) වචනක්ඛණෙ බහිගතානං භික්ඛූනං සීමාය පවිට්ඨත්තා භික්ඛූ තස්මිං ඛණෙ වග්ගා හොන්තීති වුත්තං। තෙනාහ <b>“තෙසං සීමං ඔක්කන්තත්තා වග්ගා”</b>තිආදි, එතෙන පාරාජිකුද්දෙසාදික්ඛණෙපි වග්ගසඤ්ඤීනං උද්දිසන්තානං ආපත්ති එව, ඤත්තියා පන පුබ්බෙ නිට්ඨිතත්තා කම්මකොපො නත්ථීති දස්සිතමෙව හොති। එවං උපරිපි සබ්බවාරෙසු අධිප්පායො වෙදිතබ්බො।
bod:එත්ථ ච පාළියං “සබ්බාය වුට්ඨිතාය…පෙ॰… තෙසං සන්තිකෙ පාරිසුද්ධි ආරොචෙතබ්බා”ති (මහාව॰ 174) වුත්තත්තා බහිසීමාගතාය පරිසාය තෙසු යස්ස කස්සචි සන්තිකෙ අනධිට්ඨිතෙහි පාරිසුද්ධිං ආරොචෙතුං වට්ටතීති වදන්ති।
cen:අනාපත්තිපන්නරසකාදිකථාවණ්ණනා නිට්ඨිතා।
sub:ලිඞ්ගාදිදස්සනකථාදිවණ්ණනා
bod:179:අඤ්ඤාතකං <pb M=2.174/> නාම අදිට්ඨපුබ්බන්ති ආහ <b>“අඤ්ඤෙසං සන්තක”</b>න්ති। <b>අඤ්ඤෙස</b>න්ති අත්තනා අදිට්ඨපුබ්බානං। <b>නානාසංවාසකභාව</b>න්ති ලද්ධිනානාසංවාසකභාවං।
bod:180:පාළියං <b>අභිවිතරන්ති</b> සමානසංවාසකාභාවං නිච්ඡිනන්ති।
bod:181:<b>උපොසථකාරකා</b>ති සඞ්ඝුපොසථකාරකා। තෙනෙව <b>“අඤ්ඤත්ර සඞ්ඝෙනා”</b>ති වුත්තං। සඞ්ඝුපොසථට්ඨානතො හි ගච්ඡන්තෙන අත්තචතුත්ථෙනෙව ගන්තබ්බං, තිණ්ණං භික්ඛූනං නිසින්නට්ඨානතො පන ගච්ඡන්තෙන එකෙන භික්ඛුනාපි සහ ගන්තුම්පි වට්ටති। පාළියං <b>“අභික්ඛුකො ආවාසො”</b>ති ඉදං නිදස්සනමත්තං, සඞ්ඝුපොසථට්ඨානතො ගණපුග්ගලෙහි සභික්ඛුකොපි ආවාසො න ගන්තබ්බො “අඤ්ඤත්ර සඞ්ඝෙනා”ති වුත්තත්තාති වදන්ති। <b>උපොසථං කරොන්තී</b>ති සඞ්ඝුපොසථං වා ගණුපොසථං වා। <b>“තස්ස සන්තික”</b>න්ති ඉදං ගණුපොසථට්ඨානතො ගච්ඡන්තං සන්ධාය වුත්තං, අඤ්ඤථා “සබ්බන්තිමෙන පරිච්ඡෙදෙන අත්තචතුත්ථෙන <pb V=2.164/> වා”ති වචනෙන විරුජ්ඣනතො। <b>ආරඤ්ඤකෙනා</b>ති එකචාරිනා। <b>උපොසථන්තරායො</b>ති අත්තනො උපොසථන්තරායො।
bod:183:පාළියං <b>භික්ඛුනියා නිසින්නපරිසායා</b>තිආදීසු <b>භික්ඛුනියා</b>තිආදි කරණත්ථෙ සාමිවචනං।
cen:ලිඞ්ගාදිදස්සනකථාදිවණ්ණනා නිට්ඨිතා।
cen:උපොසථක්ඛන්ධකවණ්ණනානයො නිට්ඨිතො।
