cha:7:තිස්සමෙත්තෙය්යසුත්තනිද්දෙසවණ්ණනා
bod:49:සත්තමෙ <pb V=.207/> <pb P=2.261/> තිස්සමෙත්තෙය්යසුත්තෙ <b>මෙථුනමනුයුත්තස්සා</b>ති මෙථුනධම්මං සමායුත්තස්ස। <b>ඉතී</b>ති එවමාහ। <b>ආයස්මා</b>ති පියවචනමෙතං। <b>තිස්සො</b>ති නාමං තස්ස ථෙරස්ස। සොපි හි තිස්සොති නාමෙන। <b>මෙත්තෙය්යො</b>ති ගොත්තං, ගොත්තවසෙනෙව එස පාකටො අහොසි। තස්මා අට්ඨුප්පත්තියං (සු॰ නි॰ අට්ඨ॰ 2.821) වුත්තං – “තිස්සමෙත්තෙය්යා නාම ද්වෙ සහායා”ති। <b>විඝාත</b>න්ති උපඝාතං। <b>බ්රූහී</b>ති ආචික්ඛ। <b>මාරිසා</b>ති පියවචනමෙතං, නිද්දුක්ඛාති වුත්තං හොති। <b>සුත්වාන තව සාසන</b>න්ති තව වචනං සුත්වා। <b>විවෙකෙ සික්ඛිස්සාමසෙ</b>ති සහායං ආරබ්භ ධම්මදෙසනං යාචන්තො භණති, සො පන සික්ඛිතසික්ඛොයෙව।
bod:<b>මෙථුනධම්මො නාමා</b>ති ඉදං නිද්දිසිතබ්බස්ස මෙථුනධම්මස්ස උපදෙසපදං। <b>අසද්ධම්මො</b>ති අසතං නීචජනානං ධම්මො। <b>ගාමධම්මො</b>ති ගාමවාසීනං සෙවනධම්මො। <b>වසලධම්මො</b>ති වසලානං ධම්මො, කිලෙසවස්සනතො වා සයමෙව වසලො ධම්මොති වසලධම්මො। <b>දුට්ඨුල්ලො</b>ති දුට්ඨො ච කිලෙසෙහි දුට්ඨත්තා, ථූලො ච අනිපුණභාවතොති දුට්ඨුල්ලො। යස්මා ච තස්ස ධම්මස්ස පරිවාරභූතං දස්සනම්පි ගහණම්පි ආමසනම්පි ඵුසනම්පි ඝට්ටනම්පි දුට්ඨුල්ලං, තස්මාපි දුට්ඨුල්ලො සො මෙථුනධම්මො। <b>ඔදකන්තිකො</b>ති උදකං අස්ස අන්තෙ සුද්ධත්ථං ආදියතීති උදකන්තො, උදකන්තොයෙව ඔදකන්තිකො। රහො පටිච්ඡන්නෙ ඔකාසෙ කත්තබ්බතාය <b>රහස්සො</b>। විනයෙ පන “දුට්ඨුල්ලං ඔදකන්තිකං රහස්ස”න්ති (පාරා॰ 39) පාඨො। තත්ථ තීසු පදෙසු <b>යො සො</b>ති පදං පරිවත්තෙත්වා යං තන්ති <pb P=2.262/> කත්වා යොජෙතබ්බං “යං තං දුට්ඨුල්ලං, සො මෙථුනධම්මො, යං තං ඔදකන්තිකං සො මෙථුනධම්මො, යං තං රහස්සං <pb M=.227/>, සො මෙථුනධම්මො”ති। ඉධ පන “යො සො අසද්ධම්මො, සො මෙථුනධම්මො…පෙ॰… යො සො රහස්සො, සො මෙථුනධම්මො”ති එවං යොජනා වෙදිතබ්බා। ද්වයෙන ද්වයෙන සමාපජ්ජිතබ්බතො <b>ද්වයංද්වයසමාපත්ති</b>। තත්ථ යොජනා – යා සා ද්වයංද්වයසමාපත්ති, සො මෙථුනධම්මො නාමාති। <b>කිංකාරණා වුච්චති මෙථුනධම්මො</b>ති කෙන කාරණෙන කෙන පරියායෙන මෙථුනධම්මොති කථීයති। තං කාරණං දස්සෙන්තො <b>“උභින්නං රත්තාන”</b>න්තිආදිමාහ। තත්ථ <b>උභින්නං රත්තාන</b>න්ති <pb V=.208/> ද්වින්නං ඉත්ථිපුරිසානං රාගෙන රඤ්ජිතානං। <b>සාරත්තාන</b>න්ති විසෙසෙන සුට්ඨු රඤ්ජිතානං। <b>අවස්සුතාන</b>න්ති කිලෙසෙන තින්තානං। <b>පරියුට්ඨිතාන</b>න්ති කුසලාචාරං පරියාදියිත්වා මද්දිත්වා ඨිතානං “මග්ගෙ චොරා පරියුට්ඨිතා”තිආදීසු විය। <b>පරියාදින්නචිත්තාන</b>න්ති කුසලචිත්තං පරියාදියිත්වා ඛෙපෙත්වා ඨිතචිත්තානං। <b>උභින්නං සදිසාන</b>න්ති ද්වින්නං කිලෙසෙන සදිසානං। <b>ධම්මො</b>ති සභාවො। <b>තං කාරණා</b>ති තෙන කාරණෙන। තං උපමාය සාධෙන්තො <b>“උභො කලහකාරකා”</b>තිආදිමාහ। තත්ථ <b>උභො කලහකාරකා</b>ති පුබ්බභාගෙ කලහකාරකා ද්වෙ। <b>මෙථුනකාති වුච්චන්තී</b>ති සදිසාති වුච්චන්ති। <b>භණ්ඩනකාරකා</b>ති තත්ථ තත්ථ ගන්ත්වා භණ්ඩනං කරොන්තා। <b>භස්සකාරකා</b>ති වාචාකලහං කරොන්තා। <b>විවාදකාරකා</b>ති නානාවචනං කරොන්තා। <b>අධිකරණකාරකා</b>ති විනිච්ඡයපාපුණනවිසෙසකාරණං කරොන්තා। <b>වාදිනො</b>ති වාදපටිවාදිනො। <b>සල්ලාපකා</b>ති වාචං කථෙන්තා <b>එවමෙව</b>න්ති උපමාසංසන්දනං।
bod:<b>යුත්තස්සා</b>ති සඤ්ඤුත්තස්ස। <b>පයුත්තස්සා</b>ති ආදරෙන යුත්තස්ස। <b>ආයුත්තස්සා</b>ති විසෙසෙන යුත්තස්ස। <b>සමායුත්තස්සා</b>ති එකතො යුත්තස්ස। <b>තච්චරිතස්සා</b>ති තංචරිතං කරොන්තස්ස। <b>තබ්බහුලස්සා</b>ති තංබහුලං කරොන්තස්ස। <b>තග්ගරුකස්සා</b>ති තංගරුං කරොන්තස්ස। <b>තන්නින්නස්සා</b>ති තස්මිං නතචිත්තස්ස। <b>තප්පොණස්සා</b>ති තස්මිං නතකායස්ස। <b>තප්පබ්භාරස්සා</b>ති <pb P=2.263/> තස්මිං අභිමුඛකායස්ස। <b>තදධිමුත්තස්සා</b>ති තස්මිං අධිහරිතස්ස। <b>තදධිපතෙය්යස්සා</b>ති තං අධිපතිං ජෙට්ඨකං කත්වා පවත්තස්ස।
bod:<b>විඝාත</b>න්ති නිද්දෙසස්ස උද්දෙසවචනං। <b>විඝාත</b>න්ති පීළනං। <b>උපඝාත</b>න්ති සමීපං කත්වා පීළනං। <b>පීළන</b>න්ති ඝට්ටනං। <b>ඝට්ටන</b>න්ති පීළනං। සබ්බං අඤ්ඤමඤ්ඤවෙවචනං। <b>උපද්දව</b>න්ති හිංසනං। <b>උපසග්ග</b>න්ති තත්ථ තත්ථ උපගන්ත්වා පීළනාකාරං। <b>බ්රූහී</b>ති කථෙහි। <b>ආචික්ඛා</b>ති <pb M=.228/> විස්සජ්ජෙහි। <b>දෙසෙහී</b>ති දස්සෙහි। <b>පඤ්ඤපෙහී</b>ති ඤාපෙහි। <b>පට්ඨපෙහී</b>ති ඨපෙහි। <b>විවරා</b>ති පාකටං කරොහි। <b>විභජා</b>ති භාජෙහි। <b>උත්තානීකරොහී</b>ති තීරං පාපෙහි। <b>පකාසෙහී</b>ති පාකටං කරොහි।
bod:<b>තුය්හං වචන</b>න්ති තව වාචං। <b>බ්යප්පථ</b>න්ති වචනං। <b>දෙසන</b>න්ති ආචික්ඛනං। <b>අනුසාසන</b>න්ති ඔවාදං। <b>අනුසිට්ඨ</b>න්ති අනුසාසනං। <b>සුත්වා</b>ති සොතෙන සුත්වා। <b>සුණිත්වා</b>ති තස්සෙව වෙවචනං। <b>උග්ගහෙත්වා</b>ති සම්මා ගහෙත්වා। <b>උපධාරයිත්වා</b>ති අනාසෙත්වා। <b>උපලක්ඛයිත්වා</b>ති සල්ලක්ඛෙත්වා।
bod:50:<b>මුස්සතෙ වාපි සාසන</b>න්ති පරියත්තිපටිපත්තිතො දුවිධම්පි සාසනං නස්සති। <b>වාපී</b>ති පදපූරණමත්තං। <b>එතං තස්මිං අනරිය</b>න්ති තස්මිං පුග්ගලෙ එතං අනරියං, යදිදං මිච්ඡාපටිපදා। <b>ගාරවාධිවචන</b>න්ති ගුණවිසිට්ඨසබ්බසත්තුත්තමගරුගාරවාධිවචනං। තෙනාහු පොරාණා –
gax:“භගවාති <pb V=.209/> වචනං සෙට්ඨං, භගවාති වචනමුත්තමං।
gae:ගරු ගාරවයුත්තො සො, <b>භගවා</b> තෙන වුච්චතී”ති॥ (විසුද්ධි॰ 1.142)।
bod:චතුබ්බිධං වා නාමං ආවත්ථිකං, ලිඞ්ගිකං, නෙමිත්තිකං, අධිච්චසමුප්පන්නන්ති। අධිච්චසමුප්පන්නං නාම ලොකියවොහාරෙන “යදිච්ඡක”න්ති වුත්තං හොති। තත්ථ වච්ඡො, දම්මො, බලීබද්ධොති එවමාදි <b>ආවත්ථිකං,</b> දණ්ඩී, ඡත්තී, සිඛී, කරීති එවමාදි <b>ලිඞ්ගිකං,</b> තෙවිජ්ජො, ඡළභිඤ්ඤොති එවමාදි <b>නෙමිත්තිකං,</b> සිරිවඩ්ඪකො, ධනවඩ්ඪකොති එවමාදි <pb P=2.264/> වචනත්ථං අනපෙක්ඛිත්වා පවත්තං <b>අධිච්චසමුප්පන්නං</b>। ඉදං පන <b>භගවා</b>ති නාමං නෙමිත්තිකං, න මහාමායාය, න සුද්ධොදනමහාරාජෙන, න අසීතියා ඤාතිසහස්සෙහි කතං, න සක්කසන්තුසිතාදීහි දෙවතාවිසෙසෙහි කතං। වක්ඛති ච “භගවාති නෙතං නාමං මාතරා කතං…පෙ॰… පටිලාභා සච්ඡිකා පඤ්ඤත්ති යදිදං භගවා”ති (මහානි॰ 84)।
gax:“භාග්යවා භග්ගවා යුත්තො, භගෙහි ච විභත්තවා।
gae:භත්තවා වන්තගමනො, භවෙසු <b>භගවා</b> තතො”ති॥ (විසුද්ධි॰ 1.144)।
bod:තත්ථ –
gax:“වණ්ණාගමො වණ්ණවිපරියායො, ද්වෙ චාපරෙ වණ්ණවිකාරනාසා।
gae:ධාතූනමත්ථාතිසයෙන යොගො, තදුච්චතෙ පඤ්චවිධං නිරුත්ති”න්ති॥ –
uni:එවං <pb M=.229/> වුත්තනිරුත්තිලක්ඛණං ගහෙත්වා පදසිද්ධි වෙදිතබ්බා। තත්ථ “නක්ඛත්තරාජාරිව තාරකාන”න්ති එත්ථ රකාරාගමො විය අවිජ්ජමානස්ස අක්ඛරස්ස ආගමො <b>වණ්ණාගමො</b> නාම। “හිංසනා, හිංසො”ති වත්තබ්බෙ “සීහො”ති විය විජ්ජමානක්ඛරානං හෙට්ඨුපරියවසෙන පරිවත්තනං <b>වණ්ණවිපරියායො</b> නාම। “නවෙ ඡන්නකෙ දානං දිය්යතී”ති එත්ථ අකාරස්ස එකාරාපජ්ජනතා විය අඤ්ඤක්ඛරස්ස අඤ්ඤක්ඛරාපජ්ජනතා <b>වණ්ණවිකාරො</b> නාම। “ජීවනස්ස මූතො ජීවනමූතො”ති වත්තබ්බෙ “ජීමූතො”ති වකාරනකාරානං විනාසො විය විජ්ජමානක්ඛරවිනාසො <b>වණ්ණවිනාසො</b> නාම। “ඵරුසාහි වාචාහි පක්රුබ්බමානො ආසජ්ජ මං ත්වං වදසි කුමාරා”ති එත්ථ පක්රුබ්බමානොති පදස්ස අභිභවමානොති අත්ථපටිපාදනං විය තත්ථ තත්ථ යථායොගං විසෙසත්ථයොගො <b>ධාතූනං අත්ථාතිසයෙන යොගො</b> නාම।
bod:එවං <pb V=.210/> නිරුත්තිලක්ඛණං ගහෙත්වා සද්දනයෙන වා පිසොදරාදිනිස්සිතො පතිට්ඨානීති පිසොදරාදිපක්ඛෙපලක්ඛණං ගහෙත්වා යස්මා ලොකියලොකුත්තරසුඛාභිනිබ්බත්තකං <pb P=2.265/> දානසීලාදිපාරප්පත්තං භාග්යමස්ස අත්ථි, තස්මා “භාග්යවා”ති වත්තබ්බෙ “භගවා”ති වුච්චතීති ඤාතබ්බං।
bod:යස්මා පන ලොභදොසමොහවිපරීතමනසිකාරඅහිරිකානොත්තප්පකොධූපනාහමක්ඛපළාසඉස්සා- මච්ඡරියමායාසාඨෙය්යථම්භසාරම්භමානාතිමානමදපමාදතණ්හාඅවිජ්ජාතිවිධාකුසලමූලදුච්චරිත- සංකිලෙසමලවිසමසඤ්ඤාවිතක්කපපඤ්චචතුබ්බිධවිපරියෙසආසවගන්ථඔඝයොගඅගති- තණ්හුප්පාදුපාදානපඤ්චචෙතොඛීලවිනිබන්ධනීවරණාභිනන්දනඡවිවාදමූලතණ්හාකායසත්තානුසය- අට්ඨමිච්ඡත්තනවතණ්හාමූලකදසාකුසලකම්මපථද්වාසට්ඨිදිට්ඨිගතඅට්ඨසතතණ්හාවිචරිතප්පභෙසබ්බදරථ- පරිළාහකිලෙසසතසහස්සානි, සඞ්ඛෙපතො වා පඤ්ච කිලෙසඛන්ධඅභිසඞ්ඛාරදෙවපුත්තමච්චුමාරෙ අභඤ්ජි, තස්මා භග්ගත්තා එතෙසං පරිස්සයානං “භග්ගවා”ති වත්තබ්බෙ <b>“භගවා”</b>ති වුච්චති। ආහ චෙත්ථ –
gax:“භග්ගරාගො භග්ගදොසො, භග්ගමොහො අනාසවො।
gae:භග්ගාස්ස පාපකා ධම්මා, <b>භගවා</b> තෙන වුච්චතී”ති॥ (පාරා॰ අට්ඨ॰ 1.96; විසුද්ධි॰ 1.144)।
bod:භාග්යවන්තතාය චස්ස සතපුඤ්ඤජලක්ඛණවරස්ස රූපකායසම්පත්ති දීපිතා හොති। භග්ගදොසතාය ධම්මකායසම්පත්ති। තථා ලොකියසරික්ඛකානං බහුමතභාවො <pb M=.230/>, ගහට්ඨපබ්බජිතෙහි අභිගමනීයතා, අභිගතානඤ්ච නෙසං කායචිත්තදුක්ඛාපනයනෙ පටිබලභාවො, ආමිසදානධම්මදානෙහි උපකාරිතා, ලොකියලොකුත්තරසුඛෙහි ච සඤ්ඤොජනසමත්ථතා දීපිතා හොති।
bod:යස්මා ච ලොකෙ ඉස්සරියධම්මයසසිරිකාමපයත්තෙසු ඡසු ධම්මෙසු භගසද්දො පවත්තති, පරමඤ්චස්ස සකචිත්තෙ <b>ඉස්සරියං,</b> අණිමාලඞ්ඝිමාදිකං වා ලොකියසම්මතං සබ්බාකාරපරිපූරං අත්ථි, තථා ලොකුත්තරො <b>ධම්මො,</b> ලොකත්තයබ්යාපකො යථාභුච්චගුණාධිගතො අතිවිය පරිසුද්ධො <b>යසො,</b> රූපකායදස්සනබ්යාවටජනනයනප්පසාදජනනසමත්ථා සබ්බාකාරපරිපූරා සබ්බඞ්ගපච්චඞ්ග<b>සිරී,</b> යං යං එතෙන ඉච්ඡිතං පත්ථිතං අත්තහිතං පරහිතං වා, තස්ස තස්ස තථෙව අභිනිප්ඵන්නත්තා <pb P=2.266/> ඉච්ඡිතිච්ඡිතත්ථනිප්ඵත්තිසඤ්ඤිතො <b>කාමො,</b> සබ්බලොකගරුභාවප්පත්තිහෙතුභූතො සම්මාවායාමසඞ්ඛාතො <b>පයත්තො</b> ච අත්ථි, තස්මා ඉමෙහි භගෙහි යුත්තත්තාපි <b>භගා අස්ස සන්තී</b>ති ඉමිනා අත්ථෙන <b>“භගවා”</b>ති වුච්චති।
bod:යස්මා <pb V=.211/> පන කුසලාදීහි භෙදෙහි සබ්බධම්මෙ, ඛන්ධායතනධාතුසච්චඉන්ද්රියපටිච්චසමුප්පාදාදීහි වා කුසලාදිධම්මෙ, පීළනසඞ්ඛතසන්තාපවිපරිණාමට්ඨෙන වා <b>දුක්ඛමරියසච්චං,</b> ආයූහනනිදානසංයොගපලිබොධට්ඨෙන <b>සමුදයං,</b> නිස්සරණවිවෙකාසඞ්ඛතඅමතට්ඨෙන නිරොධං, නිය්යානිකහෙතුදස්සනාධිපතෙය්යට්ඨෙන <b>මග්ගං</b> විභත්තවා, විභජිත්වා විවරිත්වා දෙසිතවාති වුත්තං හොති, තස්මා <b>“විභත්තවා”</b>ති වත්තබ්බෙ <b>“භගවා”</b>ති වුච්චති।
bod:යස්මා ච එස දිබ්බබ්රහ්මඅරියවිහාරෙ කායචිත්තඋපධිවිවෙකෙ සුඤ්ඤතප්පණිහිතානිමිත්තවිමොක්ඛෙ අඤ්ඤෙ ච ලොකියලොකුත්තරෙ උත්තරිමනුස්සධම්මෙ භජි සෙවි බහුලමකාසි, තස්මා <b>“භත්තවා”</b>ති වත්තබ්බෙ <b>“භගවා”</b>ති වුච්චති।
bod:යස්මා පන තීසු භවෙසු තණ්හාසඞ්ඛාතං ගමනං අනෙන වන්තං, තස්මා “භවෙසු වන්තගමනො”ති වත්තබ්බෙ භවසද්දතො භකාරං ගමනසද්දතො ගකාරං වන්තසද්දතො වකාරඤ්ච දීඝං කත්වා ආදාය <b>“භගවා”</b>ති වුච්චති, යථා ලොකෙ “මෙහනස්ස ඛස්ස මාලා”ති වත්තබ්බෙ “මෙඛලා”ති වුච්චති।
bod:පුන <pb M=.231/> අපරම්පි පරියායං නිද්දිසන්තො <b>“අපි ච භග්ගරාගොති භගවා”</b>තිආදිමාහ। තත්ථ භග්ගො රාගො අස්සාති භග්ගරාගො। <b>භග්ගදොසා</b>දීසුපි එසෙව නයො। <b>කණ්ඩකො</b>ති විනිවිජ්ඣනට්ඨෙන කිලෙසා එව। <b>භජී</b>ති උද්දෙසවසෙන විභාගං කත්වා භාජෙසි। <b>විභජී</b>ති නිද්දෙසවසෙන විවිධා භාජෙසි। <b>පවිභජී</b>ති පටිනිද්දෙසවසෙන පකාරෙන විභජි। උග්ඝටිතඤ්ඤූනං වසෙන <b>භජි</b>। විපඤ්චිතඤ්ඤූනං වසෙන <b>විභජි</b>। නෙය්යානං වසෙන <b>පවිභජි</b>।
bod:<b>ධම්මරතන</b>න්ති –
gax:“චිත්තීකතං මහග්ඝඤ්ච, අතුලං දුල්ලභදස්සනං।
gae:අනොමසත්තපරිභොගං, රතනං තෙන වුච්චතී”ති॥ (ඛු॰ පා॰ අට්ඨ॰ 6.3; දී॰ නි॰ අට්ඨ॰ 2.33) –
uni:එවං වණ්ණිතං ධම්මරතනං තිවිධෙන භාජෙසි। <b>භවානං</b> <pb P=2.267/> <b>අන්තකරො</b>ති කාමභවාදීනං නවන්නං භවානං පරිච්ඡෙදං පරියන්තං පරිවටුමං කාරකො। <b>භාවිතකායො</b>ති වඩ්ඪිතකායො। තථා ඉතරෙසුපි। <b>භජී</b>ති සෙවි। <b>අරඤ්ඤවනපත්ථානී</b>ති ගාමස්ස වා නගරස්ස වා ඉන්දඛීලතො බහි අරඤ්ඤං। වනපත්ථානි මනුස්සූපචාරාතික්කන්තානි <pb V=.212/> වනසණ්ඩානි। <b>පන්තානී</b>ති යත්ථ මනුස්සා න කසන්ති න වපන්ති දූරානි සෙනාසනානි। කෙචි පන “වනපත්තානීති යස්මා යත්ථ බ්යග්ඝාදයො අත්ථි, තං වනං තෙ පාලයන්ති රක්ඛන්ති, තස්මා තෙහි රක්ඛිතත්තා වනපත්තානී”ති වදන්ති। <b>සෙනාසනානී</b>ති සෙති චෙව ආසති ච එත්ථාති සෙනාසනානි। <b>අප්පසද්දානී</b>ති වචනසද්දෙන අප්පසද්දානි। <b>අප්පනිග්ඝොසානී</b>ති ගාමනගරනිග්ඝොසසද්දෙන අප්පනිග්ඝොසානි। <b>විජනවාතානී</b>ති අන්තොසඤ්චරණජනස්ස සරීරවාතෙන විරහිතානි। “විජනවාදානී”තිපි පාඨො, “අන්තොජනවාදෙන විරහිතානී”ති අත්ථො। “විජනපාතානී”තිපි පාඨො, “ජනසඤ්චාරවිරහිතානී”ති අත්ථො। <b>මනුස්සරාහස්සෙය්යකානී</b>ති මනුස්සානං රහස්සකරණට්ඨානානි। <b>පටිසල්ලානසාරුප්පානී</b>ති විවෙකානුරූපානි। <b>භාගී වා</b>ති “භාගො චීවරාදිකොට්ඨාසො අස්ස අත්ථී”ති භාගී। “පටිලාභවසෙන අත්ථරසාදිභාගො අස්ස අත්ථී”ති භාගී। <b>අත්ථරසස්සා</b>ති හෙතුඵලසම්පත්තිසඞ්ඛාතස්ස අත්ථරසස්ස। <b>ධම්මරසස්සා</b>ති හෙතුසම්පත්තිසඞ්ඛාතස්ස ධම්මරසස්ස। වුත්තඤ්හෙතං “හෙතුඵලෙ ඤාණං අත්ථපටිසම්භිදා, හෙතුම්හි ඤාණං ධම්මපටිසම්භිදා”ති (විභ॰ 720)। <b>විමුත්තිරසස්සා</b>ති ඵලසම්පත්තිසඞ්ඛාතස්ස විමුත්තිරසස්ස। වුත්තම්පි චෙතං “කිච්චසම්පත්තිඅත්ථෙන, රසො නාම පවුච්චතී”ති (පටි॰ ම॰ අට්ඨ॰ 1.1.2 මාතිකාවණ්ණනා; විසුද්ධි॰ 1.8)।
bod:<b>චතුන්නං</b> <pb M=.232/> <b>ඣානාන</b>න්ති පඨමජ්ඣානාදීනං චතුන්නං ඣානානං। <b>චතුන්නං අප්පමඤ්ඤාන</b>න්ති මෙත්තාදීනං ඵරණප්පමාණවිරහිතානං චතුන්නං බ්රහ්මවිහාරානං। <b>චතුන්නං අරූපසමාපත්තීන</b>න්ති ආකාසානඤ්චායතනාදීනං චතුන්නං අරූපජ්ඣානානං। <b>අට්ඨන්නං විමොක්ඛාන</b>න්ති “රූපී රූපානි පස්සතී”තිආදිනා (ධ॰ ස॰ 248) නයෙන වුත්තානං ආරම්මණවිමුත්තානං අට්ඨන්නං විමොක්ඛානං। <b>අභිභායතනාන</b>න්ති <pb P=2.268/> එත්ථ අභිභූතානි ආයතනානි එතෙසං ඣානානන්ති අභිභායතනානි, ඣානානි। <b>ආයතනානී</b>ති අධිට්ඨානට්ඨෙන ආයතනසඞ්ඛාතානි කසිණාරම්මණානි। ඤාණුත්තරිකො හි පුග්ගලො විසදඤාණොති කිං එත්ථ ආරම්මණෙ සමාපජ්ජිතබ්බං, න මයි චිත්තෙකග්ගතාකරණෙ භාරො අත්ථීති තානි ආරම්මණානි අභිභවිත්වා සමාපජ්ජති। සහ නිමිත්තුප්පාදෙනෙවෙත්ථ අප්පනං නිබ්බත්තෙතීති අත්ථො। එවං උප්පාදිතානි ඣානානි අභිභායතනානීති වුච්චන්ති, තෙසං අට්ඨන්නං අභිභායතනානං। <b>නවන්නං අනුපුබ්බවිහාරසමාපත්තීන</b>න්ති පුබ්බං පුබ්බං අනු අනුපුබ්බං, අනුපුබ්බං විහරිතබ්බතො සමාපජ්ජිතබ්බතො අනුපුබ්බවිහාරසමාපත්ති, අනුපටිපාටියා සමාපජ්ජිතබ්බාති අත්ථො, තාසං නවන්නං අනුපුබ්බවිහාරසමාපත්තීනං। <b>දසන්නං සඤ්ඤාභාවනාන</b>න්ති ගිරිමානන්දසුත්තෙ (අ॰ නි॰ 10.60) ආගතානං අනිච්චසඤ්ඤාදීනං දසන්නං සඤ්ඤාභාවනානං। <b>දසන්නං කසිණසමාපත්තීන</b>න්ති සකලට්ඨෙන කසිණසඞ්ඛාතානං පථවීකසිණජ්ඣානාදීනං දසන්නං ඣානානං। <b>ආනාපානස්සතිසමාධිස්සා</b>ති ආනාපානස්සතිසම්පයුත්තසමාධිස්ස <pb V=.213/>। <b>අසුභසමාපත්තියා</b>ති අසුභජ්ඣානසමාපත්තියා। <b>දසන්නං තථාගතබලාන</b>න්ති දසබලබලානං දසන්නං। <b>චතුන්නං වෙසාරජ්ජාන</b>න්ති විසාරදභාවානං චතුන්නං වෙසාරජ්ජානං। <b>චතුන්නං පටිසම්භිදාන</b>න්ති පටිසම්භිදාඤාණානං චතුන්නං। <b>ඡන්නං අභිඤ්ඤාණාන</b>න්ති ඉද්ධිවිධාදීනං ඡන්නං අභිඤ්ඤාණානං। <b>ඡන්නං බුද්ධධම්මාන</b>න්ති “සබ්බං කායකම්මං ඤාණානුපරිවත්තී”තිආදිනා (චූළනි॰ මොඝරාජමාණවපුච්ඡානිද්දෙස 85; නෙත්ති॰ 15) නයෙන උපරි ආගතානං ඡන්නං බුද්ධධම්මානං।
bod:තත්ථ චීවරාදයො භාග්යසම්පත්තිවසෙන වුත්තා। අත්ථරසතිකො <pb P=2.269/> පටිවෙධවසෙන වුත්තො। අධිසීලතිකො පටිපත්තිවසෙන। ඣානත්තිකො රූපාරූපජ්ඣානවසෙන। විමොක්ඛත්තිකො සමාපත්තිවසෙන। සඤ්ඤාචතුක්කො උපචාරප්පනාවසෙන। සතිපට්ඨානාදයො සත්තතිංසබොධිපක්ඛියධම්මවසෙන। <b>තථාගතබලාන</b>න්තිආදයො ආවෙණිකධම්මවසෙන වුත්තාති වෙදිතබ්බා।
bod:ඉතො <pb M=.233/> පරං <b>භගවාති නෙතං නාම</b>න්තිආදි “අත්ථමනුගතා අයං පඤ්ඤත්තී”ති ඤාපනත්ථං වුත්තං। තත්ථ <b>සමණා</b> පබ්බජ්ජුපගතා। <b>බ්රාහ්මණා</b> භොවාදිනො සමිතපාපබාහිතපාපා වා। <b>දෙවතා</b> සක්කාදයො බ්රහ්මානො ච। <b>විමොක්ඛන්තික</b>න්ති විමොක්ඛො අරහත්තමග්ගො, විමොක්ඛස්ස අන්තො අරහත්තඵලං, තස්මිං විමොක්ඛන්තෙ භවං විමොක්ඛන්තිකං නාමං। සබ්බඤ්ඤුභාවො හි අරහත්තමග්ගෙන සිජ්ඣති, අරහත්තඵලාධිගමෙන සිද්ධො හොති। තස්මා සබ්බඤ්ඤුභාවො විමොක්ඛන්තෙ භවො හොති। තං නෙමිත්තිකම්පි නාමං විමොක්ඛන්තෙ භවං නාම හොති। තෙන වුත්තං – “විමොක්ඛන්තිකමෙතං බුද්ධානං භගවන්තාන”න්ති। <b>බොධියා මූලෙ සහ සබ්බඤ්ඤුතඤ්ඤාණස්ස පටිලාභා</b>ති මහාබොධිරුක්ඛමූලෙ යථාවුත්තක්ඛණෙ සබ්බඤ්ඤුතඤ්ඤාණස්ස පටිලාභෙන සහ। <b>සච්ඡිකා පඤ්ඤත්තී</b>ති අරහත්තඵලසච්ඡිකිරියාය සබ්බධම්මසච්ඡිකිරියාය වා ජාතා පඤ්ඤත්ති। <b>යදිදං භගවා</b>ති යා අයං භගවාති පඤ්ඤත්ති।
bod:<b>ද්වීහි කාරණෙහී</b>ති ද්වීහි කොට්ඨාසෙහි। <b>පරියත්තිසාසන</b>න්ති තෙපිටකං බුද්ධවචනං। <b>පටිපත්තී</b>ති පටිපජ්ජති එතායාති පටිපත්ති। <b>යං තස්ස පරියාපුට</b>න්ති තෙන පුග්ගලෙන යං පරියාපුටං සජ්ඣායිතං කරණත්ථෙ සාමිවචනං। “පරියාපුට්ට”න්තිපි පාඨො। <b>සුත්ත</b>න්ති උභතොවිභඞ්ගනිද්දෙසඛන්ධකපරිවාරා, සුත්තනිපාතෙ මඞ්ගලසුත්ත- (ඛු॰ පා॰ 5.1 ආදයො; සු॰ නි॰ 261 ආදයො) රතනසුත්ත- (ඛු॰ පා॰ 6.1 ආදයො) තුවටකසුත්තානි (සු॰ නි॰ 921 ආදයො), අඤ්ඤම්පි ච සුත්තනාමකං තථාගතවචනං සුත්තන්ති වෙදිතබ්බං। <b>ගෙය්ය</b>න්ති සබ්බම්පි සගාථකං සුත්තං ගෙය්යන්ති වෙදිතබ්බං, විසෙසෙන සංයුත්තකෙ සකලොපි සගාථාවග්ගො। <b>වෙය්යාකරණ</b>න්ති <pb P=2.270/> සකලං අභිධම්මපිටකං නිග්ගාථකං සුත්තං, යඤ්ච අඤ්ඤම්පි අට්ඨහි අඞ්ගෙහි අසඞ්ගහිතං බුද්ධවචනං <pb V=.214/>, තං “වෙය්යාකරණ”න්ති වෙදිතබ්බං। <b>ගාථා</b>ති ධම්මපදං, ථෙරගාථා, ථෙරීගාථා, සුත්තනිපාතෙ නොසුත්තනාමිකා සුද්ධිකගාථා ච “ගාථා”ති වෙදිතබ්බා। <b>උදාන</b>න්ති සොමනස්සඤාණමයිකගාථාපටිසංයුත්තා ද්වෙඅසීති සුත්තන්තා “උදාන”න්ති වෙදිතබ්බං। <b>ඉතිවුත්තක</b>න්ති “වුත්තඤ්හෙතං භගවතා”තිආදිනයප්පවත්තා (ඉතිවු॰ 1 ආදයො) දසුත්තරසතසුත්තන්තා “ඉතිවුත්තක”න්ති වෙදිතබ්බං। <b>ජාතක</b>න්ති අපණ්ණකජාතකාදීනි (ජා॰ 1.1.1) පණ්ණාසාධිකානි පඤ්චජාතකසතානි “ජාතක”න්ති වෙදිතබ්බං। <b>අබ්භුතධම්ම</b>න්ති “චත්තාරොමෙ <pb M=.234/>, භික්ඛවෙ, අච්ඡරියා අබ්භුතධම්මා ආනන්දෙ”තිආදිනයප්පවත්තා (දී॰ නි॰ 2.209; අ॰ නි॰ 4.129) සබ්බෙපි අච්ඡරියඅබ්භුතධම්මපටිසංයුත්තා සුත්තන්තා “අබ්භුතධම්ම”න්ති වෙදිතබ්බං। <b>වෙදල්ල</b>න්ති චූළවෙදල්ල- (ම॰ නි॰ 1.460 ආදයො) මහාවෙදල්ල- (ම॰ නි॰ 1.449 ආදයො) සම්මාදිට්ඨි- (ම॰ නි॰ 1.89 ආදයො) සක්කපඤ්හ- (දී॰ නි॰ 2.344 ආදයො) සඞ්ඛාරභාජනියමහාපුණ්ණමසුත්තාදයො (ම॰ නි॰ 3.85 ආදයො) සබ්බෙපි වෙදඤ්ච තුට්ඨිඤ්ච ලද්ධා ලද්ධා පුච්ඡිතසුත්තන්තා “වෙදල්ල”න්ති වෙදිතබ්බං। <b>ඉදං පරියත්තිසාසන</b>න්ති ඉදං වුත්තප්පකාරං තෙපිටකං බුද්ධවචනං පරියාපුණිතබ්බට්ඨෙන පරියත්ති, අනුසාසනට්ඨෙන සාසනන්ති කත්වා පරියත්තිසාසනං। <b>තම්පි මුස්සතී</b>ති තම්පි පරියත්තිසාසනං නස්සති। <b>සම්මුස්සතී</b>ති ආදිතො නස්සති। <b>පරිබාහිරො හොතී</b>ති පරම්මුඛො හොති।
bod:<b>කතමං පටිපත්තිසාසන</b>න්ති ලොකුත්තරධම්මතො පුබ්බභාගො තදත්ථං පටිපජ්ජීයතීති පටිපත්ති। සාසීයන්ති එත්ථ වෙනෙය්යාති සාසනං। <b>සම්මාපටිපදා</b>තිආදයො වුත්තනයා එව।
bod:<b>පාණම්පි හනතී</b>ති ජීවිතින්ද්රියම්පි ඝාතෙති। <b>අදින්නම්පි ආදියතී</b>ති පරපරිග්ගහිතම්පි වත්ථුං ගණ්හාති। <b>සන්ධිම්පි ඡින්දතී</b>ති ඝරසන්ධිම්පි ඡින්දති। <b>නිල්ලොපම්පි හරතී</b>ති ගාමෙ පහරිත්වා මහාවිලොපම්පි කරොති। <b>එකාගාරිකම්පි</b> <pb P=2.271/> <b>කරොතී</b>ති පණ්ණාසමත්තෙහිපි සට්ඨිමත්තෙහිපි පරිවාරෙත්වා ජීවග්ගාහං ගහෙත්වාපි ධනං ආහරාපෙති। <b>පරිපන්ථෙපි තිට්ඨතී</b>ති පන්ථදූහනකම්මං කරොති। <b>පරදාරම්පි ගච්ඡතී</b>ති පරදාරෙසු චාරිත්තං ආපජ්ජති। <b>මුසාපි භණතී</b>ති අත්ථභඤ්ජනකං මුසාපි වදති। <b>අනරියධම්මො</b>ති අනරියසභාවො।
bod:51:<b>එකො පුබ්බෙ චරිත්වානා</b>ති පබ්බජ්ජාසඞ්ඛාතෙන වා ගණාවවස්සග්ගට්ඨෙන වා පුබ්බෙ ලොකෙ විහරිත්වා। <b>යානං භන්තංව තං ලොකෙ, හීනමාහු පුථුජ්ජන</b>න්ති තං විබ්භන්තකං පුග්ගලං යථා හත්ථියානාදියානං අදන්තං විසමම්පි ආරොහති, ආරොහනකම්පි භඤ්ජති, පපාතෙපි පපතති, එවං <pb V=.215/> කායදුච්චරිතාදිවිසමාරොහනෙන නිරයාදීසු, අත්ථභඤ්ජනෙන ජාතිපපාතාදීසු පපතනෙන ච යානං භන්තංව හීනං පුථුජ්ජනඤ්ච ආහූති।
bod:<b>පබ්බජ්ජාසඞ්ඛාතෙන වා</b>ති පබ්බජ්ජාකොට්ඨාසෙන වා “පබ්බජිතො සමණො”ති ගණනාරොපනෙන වා। <b>ගණාවවස්සග්ගට්ඨෙන වා</b>ති ගණසඞ්ගණිකාරාමතං විස්සජ්ජෙත්වා වස්සග්ගට්ඨෙන වා।
bod:<b>එකො</b> <pb M=.235/> <b>පටික්කමතී</b>ති එකකොව ගාමතො නිවත්තති। <b>යො නිසෙවතී</b>ති නිද්දෙසස්ස උද්දෙසපදං। <b>අපරෙන සමයෙනා</b>ති අඤ්ඤස්මිං කාලෙ අපරභාගෙ। <b>බුද්ධ</b>න්ති සබ්බඤ්ඤුබුද්ධං। <b>ධම්ම</b>න්ති ස්වාක්ඛාතතාදිගුණයුත්තං ධම්මං। <b>සඞ්ඝ</b>න්ති සුප්පටිපන්නතාදිගුණයුත්තං සඞ්ඝං। <b>සික්ඛ</b>න්ති අධිසීලාදිසික්ඛිතබ්බං සික්ඛං। <b>පච්චක්ඛායා</b>ති බුද්ධාදිං පටික්ඛිපිත්වා। <b>හීනායා</b>ති හීනත්ථාය ගිහිභාවාය। <b>ආවත්තිත්වා</b>ති නිවත්තිත්වා। <b>සෙවති</b> එකවාරං සෙවති। <b>නිසෙවති</b> අනෙකවිධෙන සෙවති। <b>සංසෙවති</b> අල්ලීයිත්වා සෙවති। <b>පටිසෙවති</b> පුනප්පුනං සෙවති।
bod:<b>භන්ත</b>න්ති විබ්භන්තං। <b>අදන්ත</b>න්ති දන්තභාවං අනුපනීතං। <b>අකාරිත</b>න්ති සුසික්ඛිතකිරියං අසික්ඛාපිතං। <b>අවිනීත</b>න්ති න විනීතං ආචාරසම්පත්තියා අසික්ඛිතං। <b>උප්පථං ගණ්හාතී</b>ති වුත්තප්පකාරං යානං අදන්තාතියුත්තං භන්තං විසමමග්ගං උපෙති। <b>විසමං ඛාණුම්පි පාසාණම්පි අභිරුහතී</b>ති විසමං හුත්වා ඨිතං ඛරඛාණුම්පි තථා <pb P=2.272/> පබ්බතපාසාණම්පි ආරොහති। <b>යානම්පි ආරොහනකම්පි භඤ්ජතී</b>ති වය්හාදියානං ආරොහන්තස්ස පාජෙන්තස්ස හත්ථපාදාදිම්පි භින්දති। <b>පපාතෙපි පපතතී</b>ති එකතොච්ඡින්නපබ්භාරපපාතෙපි පාතෙති। <b>සො විබ්භන්තකො</b>ති සො පටික්කන්තකො। <b>භන්තයානපටිභාගො</b>ති අනවට්ඨිතයානසදිසො। <b>උප්පථං ගණ්හාතී</b>ති කුසලකම්මපථතො පටික්කමිත්වා අපායපථභූතං උප්පථං මිච්ඡාමග්ගං උපෙති। <b>විසමං කායකම්මං අභිරුහතී</b>ති සමස්ස පටිපක්ඛං කායදුච්චරිතසඞ්ඛාතං විසමං කායකම්මං ආරොහති। සෙසෙසුපි එසෙව නයො। <b>නිරයෙ අත්තානං භඤ්ජතී</b>ති නිරස්සාදසඞ්ඛාතෙ නිරයෙ අත්තභාවං චුණ්ණවිචුණ්ණං කරොති। <b>මනුස්සලොකෙ අත්තානං භඤ්ජතී</b>ති විවිධකම්මකාරණවසෙන භඤ්ජති। <b>දෙවලොකෙ අත්තානං භඤ්ජතී</b>ති පියවිප්පයොගාදිදුක්ඛවසෙන। <b>ජාතිපපාතම්පි පපතතී</b>ති ජාතිපපාතෙපි පාතෙති। <b>ජරාපපාතා</b>දීසුපි එසෙව නයො। <b>මනුස්සලොකෙ</b>ති ඉධ අධිප්පෙතලොකමෙව දස්සෙති।
bod:<b>පුථුජ්ජනා</b>ති නිද්දෙසස්ස උද්දෙසපදං। තත්ථ පුථුජ්ජනාති –
gax:පුථූනං <pb V=.216/> ජනනාදීහි, කාරණෙහි පුථුජ්ජනො।
gae:පුථුජ්ජනන්තොගධත්තා, පුථුවායං ජනො ඉති॥
bod:සො <pb M=.236/> හි පුථූනං නානප්පකාරානං කිලෙසාදීනං ජනනාදීහිපි කාරණෙහි පුථුජ්ජනො। තං විභාගතො දස්සෙතුං <b>“පුථු කිලෙසෙ ජනෙන්තී”</b>තිආදිමාහ। තත්ථ බහූනං නානප්පකාරානං සක්කායදිට්ඨීනං අවිහතත්තා වා තා ජනෙන්ති, තාහි ජනිතාති වා පුථුජ්ජනා। අවිහතමෙවත්ථං ජනසද්දො වදති। <b>පුථු සත්ථාරානං මුඛුල්ලොකිකා</b>ති එත්ථ පුථූ නානාජනා සත්ථුපටිඤ්ඤා එතෙසන්ති පුථුජ්ජනාති වචනත්ථො। <b>පුථු සබ්බගතීහි අවුට්ඨිතා</b>ති එත්ථ ජනෙතබ්බා ජනයන්ති එත්ථාති ජනා, ගතියො। පුථූ ජනා එතෙසන්ති පුථුජ්ජනා। ඉතො පරෙ ජායන්ති එතෙහීති ජනා, අභිසඞ්ඛාරාදයො। තෙ එතෙසං විජ්ජන්තීති පුථුජ්ජනා। අභිසඞ්ඛරණාදිඅත්ථො එව වා ජනසද්දො දට්ඨබ්බො। <b>නානාසන්තාපෙහි සන්තපන්තී</b>ති රාගග්ගිආදයො සන්තාපා। තෙ එව වා සබ්බෙපි වා කිලෙසා පරිළාහා। <b>පුථු</b> <pb P=2.273/> <b>පඤ්චසු කාමගුණෙසූ</b>ති එත්ථ ජායතීති ජනො, රාගො ගෙධොති එවමාදිකො, පුථු ජනො එතෙසන්ති පුථුජ්ජනා। පුථු ජාතා රත්තාති එවං රාගාදිඅත්ථො එව වා ජනසද්දො දට්ඨබ්බො। <b>පලිබුද්ධා</b>ති සම්බද්ධා। <b>ආවුතා</b>ති ආවරිතා। <b>නිවුතා</b>ති වාරිතා। <b>ඔවුතා</b>ති උපරිතො පිහිතා। <b>පිහිතා</b>ති හෙට්ඨාභාගෙන පිහිතා। <b>පටිච්ඡන්නා</b>ති අපාකටා। <b>පටිකුජ්ජිතා</b>ති අධොමුඛගතා।
bod:අථ වා පුථූනං වා ගණනපථමතීතානං අරියධම්මපරම්මුඛානං නීචධම්මසමාචාරානං ජනානං අන්තොගධත්තාපි පුථුජ්ජනා। පුථු වා අයං විසුංයෙව සඞ්ඛං ගතො, විසංසට්ඨො සීලසුතාදිගුණයුත්තෙහි අරියෙහි ජනොතිපි පුථුජ්ජනො।
bod:එවං යෙ තෙ –
gax:“දුවෙ පුථුජ්ජනා වුත්තා, බුද්ධෙනාදිච්චබන්ධුනා।
gae:අන්ධො පුථුජ්ජනො එකො, කල්යාණෙකො පුථුජ්ජනො”ති॥ –
uni:ද්වෙව පුථුජ්ජනා වුත්තා, තෙසු අන්ධපුථුජ්ජනො වුත්තො හොතීති වෙදිතබ්බො।
bod:52:<b>යසො කිත්ති චා</b>ති ලාභසක්කාරො පසංසා ච। <b>පුබ්බෙ</b>ති පබ්බජිතභාවෙ। <b>හායතෙ වාපි තස්ස සා</b>ති තස්ස විබ්භන්තකස්ස සතො සො <pb M=.237/> ච යසො සා ච කිත්ති හායති। <b>එතම්පි දිස්වා</b>ති <pb V=.217/> එතම්පි පුබ්බෙ යසකිත්තීනං ලාභං පච්ඡා ච හානිං දිස්වා। <b>සික්ඛෙථ මෙථුනං විප්පහාතවෙ</b>ති තිස්සො සික්ඛායො සික්ඛෙථ। කිං කාරණා? <b>මෙථුනං විප්පහාතවෙ,</b> මෙථුනප්පහානත්ථායාති වුත්තං හොති।
bod:<b>කිත්තිවණ්ණගතො</b>ති භගවා කිත්තිවණ්ණො, කිත්තිසද්දඤ්චෙව ගුණඤ්ච උක්ඛිපිත්වා වදන්තො හොතීති අත්ථො। චිත්තං නානානයෙන කථනං අස්ස අත්ථීති <b>චිත්තකථී। කල්යාණපටිභානො</b>ති සුන්දරපඤ්ඤො।
bod:<b>හායතී</b>ති නිද්දෙසස්ස උද්දෙසපදං। <b>පරිහායතී</b>ති සමන්තතො හායති। <b>පරිධංසතී</b>ති අධොපථවිං පතති। <b>පරිපතතී</b>ති <pb P=2.274/> සමන්තතො අපගච්ඡති। <b>අන්තරධායතී</b>ති අදස්සනං යාති। <b>විප්පලුජ්ජතී</b>ති උච්ඡිජ්ජති।
bod:<b>ඛුද්දකො සීලක්ඛන්ධො</b>ති ථුල්ලච්චයාදි। <b>මහන්තො සීලක්ඛන්ධො</b>ති පාරාජිකසංඞ්ඝාදිසෙසො।
bod:<b>මෙථුනධම්මස්ස පහානායා</b>ති තදඞ්ගාදිපහානෙන පජහනත්ථාය। <b>වූපසමායා</b>ති මලානං වූපසමනත්ථාය। <b>පටිනිස්සග්ගායා</b>ති පක්ඛන්දනපරිච්චාගපටිනිස්සග්ගත්ථාය। <b>පටිපස්සද්ධියා</b>ති පටිපස්සද්ධිසඞ්ඛාතස්ස ඵලස්ස අත්ථාය।
bod:53:යො හි මෙථුනං න විප්පජහති <b>සඞ්කප්පෙහි…පෙ॰… තථාවිධො</b>। තත්ථ <b>පරෙතො</b>ති සමන්නාගතො। <b>පරෙසං නිග්ඝොස</b>න්ති උපජ්ඣායාදීනං නින්දාවචනං। <b>මඞ්කු හොතී</b>ති දුම්මනො හොති।
bod:<b>කාමසඞ්කප්පෙනා</b>ති කාමපටිසංයුත්තෙන විතක්කෙන। උපරිට්ඨෙපි එසෙව නයො। <b>ඵුට්ඨො</b>ති විතක්කෙහි ඵුසිතො। <b>පරෙතො</b>ති අපරිහීනො। <b>සමොහිතො</b>ති සම්මා ඔහිතො අන්තො පවිට්ඨො। <b>කපණො වියා</b>ති දුග්ගතමනුස්සො විය। <b>මන්දො වියා</b>ති අඤ්ඤාණී විය। <b>මොමූහො වියා</b>ති සම්මොහභූතො විය। <b>ඣායතී</b>ති චින්තෙති। <b>පජ්ඣායතී</b>ති භුසං චින්තෙති। <b>නිජ්ඣායතී</b>ති අනෙකවිධෙන චින්තෙති। <b>අපජ්ඣායතී</b>ති තතො අපගන්ත්වා චින්තෙති। <b>උලූකො</b>ති උලූකසකුණො। <b>රුක්ඛසාඛාය</b>න්ති රුක්ඛෙ උට්ඨිතසාඛාය, විටපෙ වා। <b>මූසිකං මගයමානො</b>ති මූසිකං ගවෙසමානො, “මග්ගයමානො”තිපි පඨන්ති। <b>කොත්ථූ</b>ති සිඞ්ගාලො। <b>බිළාරො</b>ති බබ්බු। <b>සන්ධිසමලසඞ්කටිරෙ</b>ති <pb M=.238/> ද්වින්නං ඝරානං අන්තරෙ ච උදකනිද්ධමනචික්ඛල්ලකචවරනික්ඛිපනට්ඨානෙ ච ථණ්ඩිලෙ ච। <b>වහච්ඡින්නො</b>ති පිට්ඨිගීවමංසච්ඡින්නො। ඉතො පරා ගාථා පාකටසම්බන්ධා එව।
bod:54:තාසු <pb V=.218/> <b>සත්ථානී</b>ති කායදුච්චරිතාදීනි। තානි හි අත්තනො පරෙසඤ්ච ඡෙදනට්ඨෙන “සත්ථානී”ති වුච්චන්ති। තෙසු වායං විසෙසෙන තාව ආදිතො මුසාවචනසත්ථානෙව කරොති, “ඉමිනා කාරණෙනාහං විබ්භන්තො”ති භණන්තො। තෙනෙවාහ – <b>“එස ඛ්වස්ස මහාගෙධො</b> <pb P=2.275/>, <b>මොසවජ්ජං පගාහතී”</b>ති। තත්ථ<b> එස ඛ්වස්සා</b>ති එස ඛො අස්ස।<b> මහාගෙධො</b>ති මහාබන්ධනං। කතමොති චෙ? යදිදං මොසවජ්ජං පගාහති, ස්වායං මුසාවාදජ්ඣොගාහො “මහාගෙධො”ති වෙදිතබ්බො।
bod:<b>තීණි සත්ථානී</b>ති තයො ඡෙදකා। කායදුච්චරිතං <b>කායසත්ථං। වචීසත්ථා</b>දීසුපි එසෙව නයො। තං විභාගතො දස්සෙතුං <b>“තිවිධං කායදුච්චරිතං කායසත්ථ”</b>න්ති ආහ। <b>සම්පජානමුසා භාසතී</b>ති ජානන්තො තුච්ඡං වාචං භාසති। <b>අභිරතො අහං භන්තෙ අහොසිං පබ්බජ්ජායා</b>ති සාසනෙ පබ්බජ්ජාය අනභිරතිවිරහිතො අහං ආසිං। <b>මාතා මෙ පොසෙතබ්බා</b>ති මාතා මයා පොසෙතබ්බා। <b>තෙනම්හි විබ්භන්තොති භණතී</b>ති තෙන කාරණෙන පටික්කන්තො අස්මීතිපි කථෙති। <b>පිතා මෙ පොසෙතබ්බො</b>තිආදීසුපි එසෙව නයො।
bod:<b>එසො තස්ස මහාගෙධො</b>ති තස්ස පුග්ගලස්ස එසො මහාබන්ධො। <b>මහාවන</b>න්ති මහන්තං දුට්ඨවනං। <b>ගහන</b>න්ති දුරතික්කමං। <b>කන්තාරො</b>ති චොරකන්තාරාදිසදිසො। <b>විසමො</b>ති කණ්ටකවිසමො। <b>කුටිලො</b>ති වඞ්කකටකසදිසො। <b>පඞ්කො</b>ති පල්ලලසදිසො। <b>පලිපො</b>ති කද්දමසදිසො। <b>පලිබොධො</b>ති මහාදුක්ඛො। <b>මහාබන්ධන</b>න්ති මහන්තං දුමොචයබන්ධනං। <b>යදිදං සම්පජානමුසාවාදො</b>ති යො අයං සම්පජානමුසාවාදො।
bod:<b>සභග්ගතො වා</b>ති සභායං ඨිතො වා। <b>පරිසග්ගතො වා</b>ති ගාමපරිසායං ඨිතො වා। <b>ඤාතිමජ්ඣගතො වා</b>ති දායාදානං මජ්ඣෙ ඨිතො වා। <b>පූගමජ්ඣගතො වා</b>ති සෙනීනං මජ්ඣෙ ඨිතො වා। <b>රාජකුලමජ්ඣගතො වා</b>ති රාජකුලස්ස මජ්ඣෙ මහාවිනිච්ඡයෙ ඨිතො වා। <b>අභිනීතො</b>ති පුච්ඡනත්ථාය නීතො। <b>සක්ඛිපුට්ඨො</b>ති සක්ඛිං කත්වා පුච්ඡිතො। <b>එහම්භො පුරිසා</b>ති <pb M=.239/> ආලපනමෙතං। <b>අත්තහෙතු වා පරහෙතු වා</b>ති අත්තනො වා පරස්ස වා හත්ථපාදාදිහෙතු වා ධනහෙතු වා। <b>ආමිසකිඤ්චික්ඛහෙතු වා</b>ති එත්ථ <b>ආමිස</b>න්ති ලාභො අධිප්පෙතො। <b>කිඤ්චික්ඛ</b>න්ති යං වා තං වා අප්පමත්තකං, අන්තමසො තිත්තිරවට්ටකසප්පිපිණ්ඩනවනීතපිණ්ඩාදිමත්තකස්සපි ලාභස්ස හෙතූති <pb P=2.276/> අත්ථො। <b>සම්පජානමුසා භාසතී</b>ති ජානන්තොයෙව මුසාවාදං කරොති।
bod:පුන අඤ්ඤං පරියායං දස්සෙන්තො <b>“අපි ච තීහාකාරෙහි මුසාවාදො හොති, පුබ්බෙවස්ස හොතී”</b>තිආදිමාහ। තත්ථ <b>තීහාකාරෙහී</b>ති සම්පජානමුසාවාදස්ස අඞ්ගභූතෙහි තීහි කාරණෙහි। <b>පුබ්බෙවස්ස</b> <pb V=.219/> <b>හොතී</b>ති පුබ්බභාගෙයෙව අස්ස පුග්ගලස්ස එවං හොති “මුසා භණිස්ස”න්ති। <b>භණන්තස්ස හොතී</b>ති භණමානස්ස හොති। <b>භණිතස්ස හොතී</b>ති භණිතෙ අස්ස හොති। යං වත්තබ්බං තස්මිං වුත්තෙ හොතීති අත්ථො। අථ වා <b>භණිතස්සා</b>ති වුත්තවතො නිට්ඨිතවචනස්ස හොතීති। යො එවං පුබ්බභාගෙපි ජානාති, භණන්තොපි ජානාති, පච්ඡාපි ජානාති “මුසා මයා භණිත”න්ති, සො එවං වදන්තො මුසාවාදකම්මුනා බජ්ඣතීති අයමෙත්ථ අත්ථො දස්සිතො। කිඤ්චාපි දස්සිතො, අථ ඛො අයමෙත්ථ විසෙසො – පුච්ඡා තාව හොති, “මුසා භණිස්ස”න්ති පුබ්බභාගො අත්ථි, “මුසා මයා භණිත”න්ති පච්ඡාභාගො නත්ථි। වුත්තමත්තමෙව හි කොචි පමුස්සති කිං තස්ස මුසාවාදො හොති, න හොතීති? සා එවං <b>අට්ඨකථාසු</b> විස්සජ්ජිතා – පුබ්බභාගෙ “මුසා භණිස්ස”න්ති ච, භණන්තස්ස “මුසා භණාමී”ති ච ජානතො පච්ඡාභාගෙ “මුසා මයා භණිත”න්ති න සක්කා න භවිතුං, සචෙපි න හොති, මුසාවාදොයෙව। පුරිමමෙව හි අඞ්ගද්වයං පමාණං। යස්සාපි පුබ්බභාගෙ “මුසා භණිස්ස”න්ති ආභොගො නත්ථි, භණන්තො පන “මුසා භණාමී”ති ජානාති। භණිතෙපි “මුසා මයා භණිත”න්ති ජානාති। සො මුසාවාදෙන න කාරෙතබ්බො। පුබ්බභාගො හි පමාණතරො। තස්මිං අසති දවා භණිතං වා, රවා භණිතං වා හොතීති।
bod:එත්ථ ච තංඤාණතා ච ඤාණසමොධානඤ්ච පරිච්චජිතබ්බං। <b>තංඤාණතා පරිච්චජිතබ්බා</b>ති යෙන චිත්තෙන “මුසා භණිස්ස”න්ති ජානාති, තෙනෙව “මුසා භණාමී”ති ච, “මුසා මයා භණිත”න්ති ච ජානාතීති එවං එකචිත්තෙනෙව තීසු ඛණෙසු ජානාතීති අයං තංඤාණතා පරිච්චජිතබ්බා। න <pb M=.240/> හි සක්කා තෙනෙව චිත්තෙන තං චිත්තං ජානිතුං, යථා න සක්කා තෙනෙව අසිනා සො අසි ඡින්දිතුන්ති। පුරිමං පුරිමං පන චිත්තං පච්ඡිමස්ස පච්ඡිමස්ස චිත්තස්ස තථා උප්පත්තියා පච්චයො හුත්වා නිරුජ්ඣති। තෙනෙතං වුච්චති –
gax:“පමාණං <pb P=2.277/> පුබ්බභාගොව, තස්මිං සති න හෙස්සති।
gae:සෙසද්වයන්ති නත්ථෙත, මිති වාචා තිවඞ්ගිකා”ති॥ (පාරා॰ අට්ඨ॰ 2.200)।
bod:ඤාණසමොධානං පරිච්චජිතබ්බන්ති එතානි තීණි චිත්තානි එකක්ඛණෙ උප්පජ්ජන්තීති න ගහෙතබ්බානි। ඉදඤ්හි චිත්තං නාම –
gax:“අනිරුද්ධම්හි පඨමෙ, න උප්පජ්ජති පච්ඡිමං।
gae:නිරන්තරුප්පජ්ජනතො, එකං විය පකාසතී”ති॥ (පාරා॰ අට්ඨ॰ 2.200)।
bod:ඉතො <pb V=.220/> පරං පන ය්වායං අජානංයෙව “ජානාමී”තිආදිනා නයෙන සම්පජානමුසා භණති, යස්මා සො “ඉදං අභූත”න්ති එවංදිට්ඨිකො හොති, තස්ස හි අත්ථෙව අයං ලද්ධි। තථා “ඉදං අභූත”න්ති එවමස්ස ඛමති චෙව රුච්චති ච। එවමස්ස සඤ්ඤා, එවංසභාවමෙව චස්ස චිත්තං “ඉදං අභූත”න්ති। යදා පන මුසා වත්තුකාමො හොති, තදා තං දිට්ඨිං වා දිට්ඨියා සහ ඛන්තිං වා දිට්ඨිඛන්තීහි සද්ධිං රුචිං වා දිට්ඨිඛන්තිරුචීහි සද්ධිං සඤ්ඤං වා දිට්ඨිඛන්තිරුචිසඤ්ඤාහි සද්ධිං භාවං වා විනිධාය නික්ඛිපිත්වා පටිච්ඡාදෙත්වා අභූතං කත්වා භණති। තස්මා තෙසම්පිවසෙන අඞ්ගභෙදං දස්සෙතුං <b>“අපි ච චතූහාකාරෙහී”</b>තිආදි වුත්තං।
bod:එත්ථ ච <b>විනිධාය දිට්ඨි</b>න්ති බලවධම්මවිනිධානවසෙනෙතං වුත්තං। <b>විනිධාය ඛන්ති</b>න්තිආදීනි තතො දුබ්බලදුබ්බලානං විනිධානවසෙන। <b>විනිධාය සඤ්ඤ</b>න්ති ඉදං පනෙත්ථ සබ්බදුබ්බලධම්මවිනිධානවසෙන। සඤ්ඤාමත්තම්පි නාම අවිනිධාය සම්පජානමුසා භාසිස්සතීති නෙතං ඨානං විජ්ජති।
bod:55:<b>මන්දොව පරිකිස්සතී</b>ති පාණවධාදීනි කරොන්තො තතොනිදානඤ්ච දුක්ඛමනුභොන්තො භොගපරියෙසනාරක්ඛණානි ච කරොන්තො මොමූහො විය පරිකිලිස්සති।
bod:<b>තමෙනං රාජානො ගහෙත්වා විවිධා කම්මකාරණා කාරෙන්තී</b>ති න රාජානො කරොන්ති, රාජාධීනපුරිසා නානාවිධානි කම්මකාරණානි කරොන්ති। <b>කසාහිපි</b> <pb M=.241/> <b>තාළෙන්තී</b>ති කසාදණ්ඩකෙහිපි විතජ්ජෙන්ති। <b>වෙත්තෙහී</b>ති වෙත්තලතාහි। <b>අද්ධදණ්ඩකෙහී</b>ති <pb P=2.278/> මුග්ගරෙහි, පහාරසාධනත්ථං වා චතුහත්ථදණ්ඩං ද්වෙධා ඡෙත්වා ගහිතදණ්ඩකෙහි। <b>බිලඞ්ගථාලික</b>න්ති කඤ්ජියඋක්ඛලිකකම්මකාරණං। තං <pb V=.221/> කරොන්තා සීසකපාලං උප්පාටෙත්වා තත්තං අයොගුළං සණ්ඩාසෙන ගහෙත්වා තත්ථ පක්ඛිපන්ති, තෙන මත්ථලුඞ්ගං පක්කුට්ඨිත්වා උපරි උත්තරති। <b>සඞ්ඛමුණ්ඩික</b>න්ති සඞ්ඛමුණ්ඩකම්මකාරණං। තං කරොන්තා උත්තරොට්ඨඋභතොකණ්ණචූළිකගලවාටකපරිච්ඡෙදෙන චම්මං ඡින්දිත්වා සබ්බකෙසෙ එකතො ගණ්ඨිං කත්වා දණ්ඩකෙන වෙඨෙත්වා උප්පාටෙන්ති, සහ කෙසෙහි චම්මං උට්ඨහති। තතො සීසකටාහං ථූලසක්ඛරාහි ඝංසිත්වා ධොවන්තා සඞ්ඛවණ්ණං කරොන්ති। <b>රාහුමුඛ</b>න්ති රාහුමුඛකම්මකාරණං। තං කරොන්තා සඞ්කුනා මුඛං විවරිත්වා අන්තොමුඛෙ දීපං ජාලෙන්ති, කණ්ණචූළිකාහි වා පට්ඨාය මුඛං නිඛාදනෙන ඛනන්ති, ලොහිතං පග්ඝරිත්වා මුඛං පූරෙති।
bod:<b>ජොතිමාලික</b>න්ති සකලසරීරං තෙලපිලොතිකාය වෙඨෙත්වා ආලිම්පෙන්ති। <b>හත්ථපජ්ජොතික</b>න්ති හත්ථෙ තෙලපිලොතිකාය වෙඨෙත්වා දීපං විය පජ්ජාලෙන්ති। <b>එරකවත්තික</b>න්ති එරකවත්තකම්මකාරණං। තං කරොන්තා හෙට්ඨාගීවතො පට්ඨාය චම්මවට්ටෙ කන්තිත්වා ගොප්ඵකෙ පාතෙන්ති। අථ නං යොත්තෙහි බන්ධිත්වා කඩ්ඪන්ති। සො අත්තනො චම්මවට්ටෙ අක්කමිත්වා අක්කමිත්වා පතති। <b>චිරකවාසික</b>න්ති චිරකවාසිකකම්මකාරණං। තං කරොන්තා තථෙව චම්මවට්ටෙ කන්තිත්වා කටියං ඨපෙන්ති, කටිතො පට්ඨාය කන්තිත්වා ගොප්ඵකෙසු ඨපෙන්ති, උපරිමෙහි හෙට්ඨිමසරීරං චිරකනිවාසනනිවත්ථං විය හොති। <b>එණෙය්යක</b>න්ති එණෙය්යකකම්මකාරණං। තං කරොන්තා උභොසු කප්පරෙසු ච උභොසු ජණ්ණුකෙසු ච අයවලයානි දත්වා අයසූලානි කොට්ටෙන්ති, සො චතූහි අයසූලෙහි භූමියං පතිට්ඨහති। අථ නං පරිවාරෙත්වා අග්ගිං කරොන්ති। “එණෙය්යකො ජොතිපරිග්ගහො යථා”ති ආගතට්ඨානෙපි ඉදමෙව වුත්තං। තං සන්ධිතො සන්ධිතො සූලානි අපනෙත්වා චතූහි අට්ඨිකොටීහියෙව ඨපෙන්ති। එවරූපා කම්මකාරණා නාම නත්ථි।
bod:<b>බළිසමංසික</b>න්ති <pb P=2.279/> උභතොමුඛෙහි බළිසෙහි පහරිත්වා චම්මමංසන්හාරූනි උප්පාටෙන්ති। <b>කහාපණික</b>න්ති සකලසරීරං තිණ්හාහි වාසීහි කොටිතො පට්ඨාය කහාපණමත්තං කහාපණමත්තං පාතෙන්තා කොට්ටෙන්ති। <b>ඛාරාපතච්ඡික</b>න්ති සරීරං <pb M=.242/> තත්ථ තත්ථ ආවුධෙහි පහරිත්වා කොච්ඡෙහි ඛාරං ඝංසෙන්ති, චම්මමංසන්හාරූනි පග්ඝරිත්වා පසවන්ති, අට්ඨිකසඞ්ඛලිකාව තිට්ඨති। <b>පලිඝපරිවත්තික</b>න්ති එකෙන පස්සෙන නිපජ්ජාපෙත්වා කණ්ණච්ඡිද්දෙන අයසූලං කොට්ටෙත්වා පථවියා එකාබද්ධං කරොන්ති। අථ නං පාදෙ ගහෙත්වා ආවිඤ්ඡන්ති। <b>පලාලපීඨක</b>න්ති ඡෙකා කාරණිකා ඡවිචම්මං අච්ඡින්දිත්වා නිසදපොතකාහි අට්ඨීනි ඡින්දිත්වා කෙසෙසු ගහෙත්වා උක්ඛිපන්ති, මංසරාසියෙව හොති। අථ නං කෙසෙහෙව පරියොනන්ධිත්වා ගණ්හන්ති, පලාලපීඨං විය කත්වා පලිවෙඨෙන්ති। <b>සුනඛෙහිපී</b>ති කතිපයානි දිවසානි ආහාරං අදත්වා ඡාතසුනඛෙහි ඛාදාපෙන්ති। තෙ මුහුත්තෙන අට්ඨිසඞ්ඛලිකමෙව කරොන්ති। <b>එවම්පි කිස්සතී</b>ති එවම්පි විඝාතං පාපුණාති। <b>පරිකිස්සතී</b>ති සබ්බභාගෙන විඝාතං පාපුණාති। <b>පරිකිලිස්සතී</b>ති උපතාපං පාපුණාති।
bod:පුන අඤ්ඤං කාරණං දස්සෙන්තො <b>“අථ වා කාමතණ්හාය අභිභූතො”</b>තිආදිමාහ। තත්ථ <b>කාමතණ්හායා</b>ති පඤ්චකාමගුණිකලොභෙන। <b>අභිභූතො</b>ති තෙන මද්දිතො। <b>පරියාදින්නචිත්තො</b>ති කුසලාචාරං ඛෙපෙත්වා ගහිතචිත්තො। <b>භොගෙ පරියෙසන්තො</b>ති ධනං ගවෙසමානො। <b>නාවාය මහාසමුද්දං පක්ඛන්දතී</b>ති තරණීසඞ්ඛාතාය නාවාය මහන්තං ලොණසාගරං පවිසති। <b>සීතස්ස පුරක්ඛතො</b>ති සීතං පුරතො කත්වා। <b>උණ්හස්ස පුරක්ඛතො</b>ති උණ්හං පුරතො කත්වා। <b>ඩංසා</b>ති පිඞ්ගලමක්ඛිකා। <b>මකසා</b>ති මකසා එව। <b>පීළියමානො</b>ති ඩංසාදිසම්ඵස්සෙහි විහෙසියමානො। <b>ඛුප්පිපාසාය මිය්යමානො</b>ති ඛුද්දාපිපාසාය මරමානො। <b>තිගුම්බං ගච්ඡතී</b>තිආදීනි <b>මූලපදං ගච්ඡතී</b>තිපරියොසානානි චතුවීසති පදානි රට්ඨනාමෙන වුත්තානි। <b>මරුකන්තාරං</b> <pb P=2.280/> <b>ගච්ඡතී</b>ති වාලුකකන්තාරං තාරකසඤ්ඤාය ගච්ඡති <pb V=.222/>। <b>ජණ්ණුපථ</b>න්ති ජාණූහි ගන්තබ්බමග්ගං। <b>අජපථ</b>න්ති අජෙහි ගන්තබ්බමග්ගං। <b>මෙණ්ඩපථෙ</b>පි එසෙව නයො।
bod:<b>සඞ්කුපථ</b>න්ති ඛාණුකෙ කොට්ටෙත්වා තෙහි උග්ගමිතබ්බං ඛාණුමග්ගං, තං ගච්ඡන්තො පබ්බතපාදෙ ඨත්වා අයසිඞ්ඝාටකං යොත්තෙන බන්ධිත්වා උද්ධං ඛිපිත්වා පබ්බතෙ ලග්ගාපෙත්වා යොත්තෙනාරුය්හ වජිරග්ගෙන ලොහදණ්ඩෙන පබ්බතං විජ්ඣිත්වා ඛාණුකං කොට්ටෙත්වා තත්ථ ඨත්වා සිඞ්ඝාටකං ආකඩ්ඪිත්වා පුන උපරි ලග්ගාපෙත්වා තත්ථ ඨිතො චම්මයොත්තං ඔලම්බෙත්වා තං ආදාය ඔතරිත්වා හෙට්ඨිමඛාණුකෙ බන්ධිත්වා වාමහත්ථෙන යොත්තං ගහෙත්වා දක්ඛිණහත්ථෙන මුග්ගරං ආදාය යොත්තං පහරිත්වා ඛාණුකං නීහරිත්වා පුන <pb M=.243/> අභිරුහති। එතෙනුපායෙන පබ්බතමත්ථකං අභිරුය්හ පරතො ඔතරන්තො පුරිමනයෙනෙව පඨමං පබ්බතමත්ථකෙ ඛාණුකං කොට්ටෙත්වා චම්මපසිබ්බකෙ යොත්තං බන්ධිත්වා ඛාණුකෙ වෙඨෙත්වා සයං අන්තොපසිබ්බකෙ නිසීදිත්වා මක්කටකානං සුත්තවිස්සජ්ජනාකාරෙන යොත්තං විනිවෙඨෙත්වා ඔතරති। තෙන වුත්තං – “ඛාණුකෙ කොට්ටෙත්වා තෙහි උග්ගමිතබ්බං ඛාණුමග්ග”න්ති। <b>ඡත්තපථ</b>න්ති චම්මඡත්තෙන වාතං ගාහාපෙත්වා සකුණෙහි විය ඔතරිතබ්බං මග්ගං। <b>වංසපථ</b>න්ති වෙණුගුම්බඡෙදනසත්ථෙන ඡින්දිත්වා රුක්ඛං ඵරසුනා කොට්ටෙත්වා මග්ගං කරොන්තො වෙළුවනෙ නිස්සෙණිං කත්වා වෙළුගුම්බෙ ආරුය්හ වෙළුං ඡින්දිත්වා අපරස්ස වෙළුගුම්බස්ස උපරි පාතෙත්වා වෙළුගුම්බමත්ථකෙනෙව ගන්තබ්බං මග්ගං සන්ධාය “වංසපථං ගච්ඡතී”ති වුත්තන්ති වෙදිතබ්බං।
bod:<b>ගවෙසන්තො න වින්දති, අලාභමූලකම්පි දුක්ඛං දොමනස්සං පටිසංවෙදෙතී</b>ති අවින්දනමූලකම්පි කායිකචෙතසිකං දුක්ඛං පටිලභති।
bod:<b>ලද්ධා</b>ති ලභිත්වා। <b>ආරක්ඛමූලක</b>න්ති රක්ඛණමූලකම්පි। <b>කින්ති මෙ භොගෙ</b>ති කෙන උපායෙන මම භොගෙ। <b>නෙව රාජානො හරෙය්යුං…පෙ॰… න අප්පියා දායාදා හරෙය්යු</b>න්ති। <b>ගොපයතො</b>ති මඤ්ජූසාදීහි ගොපයන්තස්ස। <b>විප්පලුජ්ජන්තී</b>ති විනස්සන්ති।
bod:56:<b>එතමාදීනවං</b> <pb P=2.281/> <b>ඤත්වා, මුනි පුබ්බාපරෙ ඉධා</b>ති එතං “යසො කිත්ති ච යා පුබ්බෙ, හායතෙ වාපි තස්ස සා”ති ඉතො පභුති වුත්තෙ පුබ්බාපරෙ ඉධ ඉමස්මිං සාසනෙ පුබ්බතො අපරෙ සමණභාවතො විබ්භන්තකභාවෙ ආදීනවං මුනි ඤත්වා।
bod:<b>දළ්හං කරෙය්යා</b>ති නිද්දෙසපදස්ස උද්දෙසපදං। <b>ථිරං කරෙය්යා</b>ති අසිථිලං කරෙය්ය। <b>දළ්හං සමාදානො අස්සා</b>ති ථිරපටිඤ්ඤො භවෙය්ය। <b>අවට්ඨිතසමාදානො</b>ති සන්නිට්ඨානපටිඤ්ඤො।
bod:57:<b>එතං</b> <pb V=.223/> <b>අරියානමුත්තම</b>න්ති යදිදං විවෙකචරියා, එතං බුද්ධාදීනං අරියානං උත්තමං। තස්මා විවෙකංයෙව සික්ඛෙථාති අධිප්පායො। <b>න තෙන සෙට්ඨො මඤ්ඤෙථා</b>ති තෙන ච විවෙකෙන අත්තානං “සෙට්ඨො අහ”න්ති න මඤ්ඤෙය්ය, තෙන මානථද්ධො න භවෙය්යාති වුත්තං හොති।
bod:<b>උන්නති</b>න්ති <pb M=.244/> උස්සාපනං। <b>උන්නම</b>න්ති උග්ගන්ත්වා පට්ඨපනං। <b>මාන</b>න්ති අහංකාරං। <b>ථාම</b>න්ති බලක්කාරං। <b>ථම්භ</b>න්ති ථද්ධකරණං। <b>ථද්ධො</b>ති අමද්දවො। <b>පත්ථද්ධො</b>ති විසෙසෙන අමද්දවො। <b>පග්ගහිතසිරො</b>ති උට්ඨිතසීසො। <b>සාමන්තා</b>ති න ආරකා। <b>ආසන්නෙ</b>ති න දූරෙ। <b>අවිදූරෙ</b>ති සමීපෙ। <b>උපකට්ඨෙ</b>ති සන්තිකෙ।
bod:58:<b>රිත්තස්සා</b>ති විවිත්තස්ස, කායදුච්චරිතාදීහි විරහිතස්ස। <b>ඔඝතිණ්ණස්ස පිහයන්ති, කාමෙසු ගධිතා පජා</b>ති වත්ථුකාමෙසු ලග්ගා සත්තා තස්ස චතුරොඝතිණ්ණස්ස පිහයන්ති ඉණායිකා විය ආණණ්යස්සාති අරහත්තනිකූටෙන දෙසනං නිට්ඨාපෙසි।
bod:<b>රිත්තස්සා</b>ති සබ්බකිලෙසෙහි තුච්ඡස්ස। <b>විවිත්තස්සා</b>ති සුඤ්ඤස්ස। <b>පවිවිත්තස්සා</b>ති එකකස්ස। ඉදානි යෙහි රිත්තො හොති, තෙ දස්සෙන්තො <b>“කායදුච්චරිතෙන රිත්තස්සා”</b>තිආදිමාහ। තත්ථ කිලෙසපටිපාටියා මග්ගපටිපාටියාති ද්විධා රිත්තතා වෙදිතබ්බා। කිලෙසපටිපාටියා තාව රාගො මොහො ථම්භො සාරම්භො මානො මදොති, ඉමෙහි ඡහි කිලෙසෙහි අරහත්තමග්ගෙන රිත්තො හොති; දොසො කොධො උපනාහො පමාදොති, ඉමෙහි චතූහි කිලෙසෙහි අනාගාමිමග්ගෙන <pb P=2.282/> රිත්තො හොති; අතිමානො මක්ඛො පළාසො ඉස්සා මච්ඡරියං මායා සාඨෙය්යන්ති, ඉමෙහි සත්තහි සොතාපත්තිමග්ගෙන රිත්තො හොති।
bod:මග්ගපටිපාටියා පන සොතාපත්තිමග්ගෙන අතිමානො මක්ඛො පළාසො ඉස්සා මච්ඡරියං මායා සාඨෙය්යන්ති; ඉමෙහි සත්තහි රිත්තො හොති, අනාගාමිමග්ගෙන දොසො කොධො උපනාහො පමාදොති, ඉමෙහි චතූහි රිත්තො හොති; අරහත්තමග්ගෙන රාගො මොහො ථම්භො සාරම්භො මානො මදොති, ඉමෙහි ඡහි රිත්තො හොති। තීණි දුච්චරිතානි සබ්බකිලෙසෙහීතිආදිනා නයෙන අවසෙසාපි යථායොගං යොජෙතබ්බා।
bod:<b>වත්ථුකාමෙ</b> <pb M=.245/> <b>පරිජානිත්වා</b>ති තෙභූමකෙ වත්ථුකාමෙ ඤාතතීරණපරිඤ්ඤාහි සමාපනවසෙන ජානිත්වා। <b>කිලෙසකාමෙ පහායා</b>ති ඡන්දාදයො කිලෙසකාමෙ පහානපරිඤ්ඤාය ජහිත්වා। <b>බ්යන්තිං කරිත්වා</b>ති විගතන්තං විගතකොටිං කරිත්වා।
bod:<b>කාමොඝං</b> <pb V=.224/> <b>තිණ්ණස්සා</b>ති අනාගාමිමග්ගෙන අවසානසඞ්ඛාතං කාමොඝං තරිත්වා ඨිතස්ස। <b>භවොඝ</b>න්ති අරහත්තමග්ගෙන। <b>දිට්ඨොඝ</b>න්ති සොතාපත්තිමග්ගෙන। <b>අවිජ්ජොඝ</b>න්ති අරහත්තමග්ගෙන। <b>සබ්බං සංසාරපථ</b>න්ති සබ්බඛන්ධධාතුආයතනපටිපාටිසඞ්ඛාතං පථං අරහත්තමග්ගෙනෙව තරිත්වා ඨිතස්ස। සොතාපත්තිමග්ගෙන <b>උත්තිණ්ණස්ස</b>। සකදාගාමිමග්ගෙන <b>නිත්තිණ්ණස්ස</b>। අනාගාමිමග්ගෙන කාමධාතුං <b>අතික්කන්තස්ස</b>। අරහත්තමග්ගෙන සබ්බභවං <b>සමතික්කන්තස්ස</b>। ඵලසමාපත්තිවසෙන <b>වීතිවත්තස්ස। පාරංගතස්සා</b>තිආදීනි නිබ්බානවසෙන වුත්තානි। <b>යථා ඉණායිකා ආණණ්ය</b>න්ති පවඩ්ඪකඉණං ආදාය විචරන්තා ආණණ්යං। <b>පත්ථෙන්තී</b>ති පත්ථනං උප්පාදෙන්ති। <b>ආබාධිකා ආරොග්ය</b>න්ති පිත්තාදිරොගාතුරො භෙසජ්ජකිරියාය තංරොගවූපසමනත්ථං ආරොග්යං। <b>යථා බන්ධනබද්ධා</b>ති නක්ඛත්තදිවසෙ බන්ධනාගාරෙ බද්ධපුරිසා। <b>යථා දාසා භුජිස්ස</b>න්ති යස්මා භුජිස්සා පුරිසා යං ඉච්ඡන්ති, තං කරොන්ති, න නං කොචි බලක්කාරෙන තතො නිවත්තෙති, තස්මා දාසා භුජිස්සභාවං පත්ථෙන්ති। <b>යථා කන්තාරද්ධානපක්ඛන්දා</b>ති යස්මා බලවන්තො පුරිසා හත්ථභාරං ගහෙත්වා සජ්ජාවුධා සපරිවාරා <pb P=2.283/> කන්තාරං පටිපජ්ජන්ති, තෙ චොරා දූරතොව දිස්වා පලායන්ති। තෙ සොත්ථිනා කන්තාරං නිත්ථරිත්වා ඛෙමන්තං පත්වා හට්ඨතුට්ඨා හොන්ති। තස්මා කන්තාරපක්ඛන්දා ඛෙමන්තභූමිං පත්ථෙන්ති। දෙසනාපරියොසානෙ තිස්සො සොතාපත්තිඵලං පත්වා පච්ඡා පබ්බජිත්වා අරහත්තං සච්ඡාකාසි।
cen:සද්ධම්මපජ්ජොතිකාය මහානිද්දෙසට්ඨකථාය
cen:තිස්සමෙත්තෙය්යසුත්තනිද්දෙසවණ්ණනා නිට්ඨිතා।
