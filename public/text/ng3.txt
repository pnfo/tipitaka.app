cha:4:දෙවතාවග්ගො
sub:5:පඨමමිත්තසුත්තවණ්ණනා
bod:36:චතුත්ථස්ස <pb V=3.155/> පඤ්චමෙ <b>අත්තනො</b> ගුය්හං තස්ස <b>ආවිකරොතී</b>ති අත්තනො ගුය්හං නිග්ගුහිතුං යුත්තකථං අඤ්ඤස්ස අකථෙත්වා තස්සෙව ආචික්ඛති। තස්ස ගුය්හං <b>අඤ්ඤෙසං නාචික්ඛතී</b>ති තෙන කථිතගුය්හං යථා අඤ්ඤෙ න ජානන්ති, එවං අනාවිකරොන්තො ඡාදෙති।
cen:පඨමමිත්තසුත්තවණ්ණනා නිට්ඨිතා।
sub:6-11:දුතියමිත්තසුත්තාදිවණ්ණනා
bod:37-42:ඡට්ඨෙ <b>පියො ච හොති මනාපො චා</b>ති කල්යාණමිත්තලක්ඛණං දස්සිතං। කල්යාණමිත්තො හි සද්ධාසම්පන්නො ච හොති සීලසම්පන්නො සුතසම්පන්නො චාගසම්පන්නො වීරියසම්පන්නො සතිසම්පන්නො සමාධිසම්පන්නො පඤ්ඤාසම්පන්නො। තත්ථ සද්ධාසම්පත්තියා සද්දහති තථාගතස්ස සම්බොධිං කම්මඤ්ච කම්මඵලඤ්ච, තෙන සම්බොධියා හෙතුභූතං සත්තෙසු හිතසුඛං න පරිච්චජති <pb M=3.167/>। සීලසම්පත්තියා සත්තානං පියො හොති ගරු භාවනීයො චොදකො පාපගරහී වත්තා වචනක්ඛමො। සුතසම්පත්තියා සච්චපටිච්චසමුප්පාදාදිපටිසංයුත්තානං ගම්භීරානං කථානං කත්තා හොති। චාගසම්පත්තියා අප්පිච්ඡො හොති සන්තුට්ඨො පවිවිත්තො අසංසට්ඨො। වීරියසම්පත්තියා ආරද්ධවීරියො හොති අත්තහිතපරහිතපටිපත්තියං। සතිසම්පත්තියා උපට්ඨිතස්සතී හොති। සමාධිසම්පත්තියා අවික්ඛිත්තො හොති සමාහිතචිතො। පඤ්ඤාසම්පත්තියා අවිපරීතං පජානාති। සො සතියා කුසලාකුසලානං ධම්මානං ගතියො සමන්නෙසමානො පඤ්ඤාය සත්තානං හිතාහිතං යථාභූතං ජානිත්වා සමාධිනා තත්ථ එකග්ගචිත්තො හුත්වා වීරියෙන සත්තෙ අහිතෙ නිසෙධෙත්වා හිතෙ නියොජෙති। තෙන වුත්තං <b>“පියො…පෙ॰… නියොජෙතී”</b>ති। සත්තමාදීනි උත්තානත්ථානි।
cen:දුතියමිත්තසුත්තාදිවණ්ණනා නිට්ඨිතා।
cen:දෙවතාවග්ගවණ්ණනා නිට්ඨිතා।
