cha:7:සමුච්චයපරිච්ඡෙදවණ්ණනා
bod:1:<b>සලක්ඛණා</b> චින්තනාදිසලක්ඛණා චිත්තචෙතසිකනිප්ඵන්නරූපනිබ්බානවසෙන ද්වාසත්තතිපභෙදා <b>වත්ථුධම්මා</b> සභාවධම්මා වුත්තා, ඉදානි තෙසං <b>යථායොගං</b> සභාවධම්මානං එකෙකසමුච්චයවසෙන යොගානුරූපතො අකුසලසඞ්ගහාදිභෙදං <b>සමුච්චයං</b> රාසිං පවක්ඛාමීති යොජනා।
bod:2:අකුසලානමෙව <pb V=.193/> සභාගධම්මවසෙන සඞ්ගහො <b>අකුසලසඞ්ගහො</b>। කුසලාදිවසෙන මිස්සකානං සඞ්ගහො <b>මිස්සකසඞ්ගහො,</b> සච්චාභිසම්බොධිසඞ්ඛාතස්ස අරියමග්ගස්ස පක්ඛෙ භවානං බොධිපක්ඛියානං ධම්මානං සතිපට්ඨානාදිභෙදානං සභාගවත්ථුවසෙන සඞ්ගහො <b>බොධිපක්ඛියසඞ්ගහො</b>। ඛන්ධාදිවසෙන සබ්බෙසං සඞ්ගහො <b>සබ්බසඞ්ගහො</b>।
sub:අකුසලසඞ්ගහවණ්ණනා
bod:3:පුබ්බකොටියා <pb M=.218/> අපඤ්ඤායනතො චිරපාරිවාසියට්ඨෙන, වණතො වා විස්සන්දමානයූසා විය චක්ඛාදිතො විසයෙසු විස්සන්දනතො <b>ආසවා</b>। අථ වා භවතො ආභවග්ගං ධම්මතො ආගොත්රභුං සවන්ති පවත්තන්තීති <b>ආසවා</b>। අවධිඅත්ථො චෙත්ථ <b>ආ</b>-කාරො, අවධි ච මරියාදාභිවිධිවසෙන දුවිධො। තත්ථ “ආපාටලිපුත්තං වුට්ඨො දෙවො”ත්යාදීසු විය කිරියං බහි කත්වා පවත්තො <b>මරියාදො</b>। “ආභවග්ගං සද්දො අබ්භුග්ගතො”ත්යාදීසු විය කිරියං බ්යාපෙත්වා පවත්තො <b>අභිවිධි</b>। ඉධ පන අභිවිධිම්හි දට්ඨබ්බො। තථා හෙතෙ නිබ්බත්තිට්ඨානභූතෙ ච භවග්ගෙ, ගොත්රභුම්හි ච ආරම්මණභූතෙ පවත්තන්ති। විජ්ජමානෙසු ච අඤ්ඤෙසු ආභවග්ගං, ආගොත්රභුඤ්ච සවන්තෙසු මානාදීසු අත්තත්තනියග්ගහණවසෙන අභිබ්යාපනතො මදකරණට්ඨෙන ආසවසදිසතාය ච එතෙයෙව ආසවභාවෙන නිරුළ්හාති දට්ඨබ්බං। කාමොයෙව ආසවො <b>කාමාසවො,</b> කාමරාගො। රූපාරූපභවෙසු ඡන්දරාගො <b>භවාසවො</b>। ඣානනිකන්තිසස්සතදිට්ඨිසහගතො ච රාගො එත්ථෙව සඞ්ගය්හති। තත්ථ පඨමො උපපත්තිභවෙසු රාගො, දුතියො කම්මභවෙ, තතියො භවදිට්ඨිසහගතො। ද්වාසට්ඨිවිධා දිට්ඨි <b>දිට්ඨාසවො</b>। දුක්ඛාදීසු චතූසු සච්චෙසු, පුබ්බන්තෙ, අපරන්තෙ, පුබ්බාපරන්තෙ, පටිච්චසමුප්පාදෙසු චාති අට්ඨසු ඨානෙසු අඤ්ඤාණං <b>අවිජ්ජාසවො</b>।
bod:4:ඔත්ථරිත්වා හරණතො, ඔහනනතො වා හෙට්ඨා කත්වා හනනතො ඔසීදාපනතො “ඔඝො”ති වුච්චති ජලප්පවාහො, එතෙ ච සත්තෙ ඔත්ථරිත්වා හනන්තා වට්ටස්මිං සත්තෙ ඔසීදාපෙන්තා විය හොන්තීති ඔඝසදිසතාය <b>ඔඝා</b> <pb M=.219/>, ආසවායෙව පනෙත්ථ යථාවුත්තට්ඨෙන “ඔඝා”ති ච වුච්චන්ති।
bod:5:වට්ටස්මිං, භවයන්තකෙ වා සත්තෙ කම්මවිපාකෙන භවන්තරාදීහි, දුක්ඛෙන වා සත්තෙ යොජෙන්තීති <b>යොගා,</b> හෙට්ඨා වුත්තධම්මාව।
bod:6:නාමකායෙන <pb V=.194/> රූපකායං, පච්චුප්පන්නකායෙන වා අනාගතකායං ගන්ථෙන්ති දුප්පමුඤ්චං වෙඨෙන්තීති <b>කායගන්ථා</b>। ගොසීලාදිනා සීලෙන, වතෙන, තදුභයෙන ච සුද්ධීති එවං පරතො අසභාවතො ආමසනං <b>පරාමාසො</b>। “ඉදමෙව සච්චං, මොඝමඤ්ඤ”න්ති අභිනිවිසනං දළ්හග්ගාහො <b>ඉදං සච්චාභිනිවෙසො</b>।
bod:7:මණ්ඩූකං පන්නගො විය භුසං දළ්හං ආරම්මණං ආදියන්තීති උපාදානානි। කාමොයෙව උපාදානං, කාමෙ උපාදියතීති වා <b>කාමුපාදානං</b>। “ඉමිනා මෙ සීලවතාදිනා සංසාරසුද්ධී”ති එවං සීලවතාදීනං ගහණං <b>සීලබ්බතුපාදානං</b>। වදන්ති එතෙනාති වාදො, ඛන්ධෙහි බ්යතිරිත්තාබ්යතිරිත්තවසෙන වීසති පරිකප්පිතස්ස අත්තනො වාදො අත්තවාදො। සොයෙව උපාදානන්ති <b>අත්තවාදුපාදානං</b>।
bod:8:ඣානාදිවසෙන උප්පජ්ජනකකුසලචිත්තං නිසෙධෙන්ති තථා තස්ස උප්පජ්ජිතුං න දෙන්තීති <b>නීවරණානි,</b> පඤ්ඤාචක්ඛුනො වා ආවරණට්ඨෙන <b>නීවරණා</b>। පඤ්චසු කාමගුණෙසු අධිමත්තරාගසඞ්ඛාතො කාමොයෙව ඡන්දනට්ඨෙන ඡන්දො චාති කාමච්ඡන්දො। සොයෙව නීවරණන්ති <b>කාමච්ඡන්දනීවරණං</b>। බ්යාපජ්ජති විනස්සති එතෙන චිත්තන්ති බ්යාපාදො, “අනත්ථං මෙ අචරී”ත්යාදිනයප්පවත්තනවවිධආඝාතවත්ථුපදට්ඨානතාය නවවිධො, අට්ඨානකොපෙන සහ දසවිධො වා දොසො, සොයෙව <pb M=.220/> නීවරණන්ති <b>බ්යාපාදනීවරණං</b>। ථිනමිද්ධමෙව නීවරණං <b>ථිනමිද්ධනීවරණං</b>। තථා <b>උද්ධච්චකුක්කුච්චනීවරණං</b>। කස්මා පනෙතෙ භින්නධම්මා ද්වෙ ද්වෙ එකනීවරණභාවෙන වුත්තාති? කිච්චාහාරපටිපක්ඛානං සමානභාවතො। ථිනමිද්ධානඤ්හි චිත්තුප්පාදස්ස ලයාපාදනකිච්චං සමානං, උද්ධච්චකුක්කුච්චානං අවූපසන්තභාවකාරණං। තථා පුරිමානං ද්වින්නං තන්දීවිජම්භිතා ආහාරො, හෙතූත්යත්ථො, පච්ඡිමානං ඤාතිබ්යසනාදිවිතක්කනං। පුරිමානඤ්ච ද්වින්නං වීරියං පටිපක්ඛභූතං, පච්ඡිමානං සමථොති, තෙනාහු පොරාණා –
gax:“කිච්චාහාරවිපක්ඛානං, එකත්තා එකමෙත්ථ හි।
gae:කතමුද්ධච්චකුක්කුච්චං, ථිනමිද්ධඤ්ච තාදිනා॥
gax:“ලීනතාසන්තතා කිච්චං, තන්දී ඤාතිවිතක්කනං।
gae:හෙතු වීරියසමථා, ඉමෙ තෙසං විරොධිනො”ති॥
bod:9:අප්පහීනට්ඨෙන <pb V=.195/> අනු අනු සන්තානෙ සෙන්තීති <b>අනුසයා,</b> අනුරූපං කාරණං ලභිත්වා උප්පජ්ජන්තීත්යත්ථො। අප්පහීනා හි කිලෙසා කාරණලාභෙ සති උපජ්ජනාරහා සන්තානෙ අනු අනු සයිතා විය හොන්තීති තදවත්ථා “අනුසයා”ති වුච්චන්ති। තෙ පන නිප්පරියායතො අනාගතා කිලෙසා, අතීතපච්චුප්පන්නාපි තංසභාවත්තා තථා වුච්චන්ති। න හි කාලභෙදෙන ධම්මානං සභාවභෙදො අත්ථි, යදි අප්පහීනට්ඨෙන අනුසයා, නනු සබ්බෙපි කිලෙසා අප්පහීනා අනුසයා භවෙය්යුන්ති? න මයං අප්පහීනතාමත්තෙන “අනුසයා”ති වදාම, අථ ඛො අප්පහීනට්ඨෙන ථාමගතා කිලෙසා අනුසයාති। <b>ථාමගමනඤ්ච</b> අනඤ්ඤසාධාරණො කාමරාගාදීනමෙව ආවෙණිකො සභාවොති අලං විවාදෙන। කාමරාගොයෙව අනුසයො <b>කාමරාගානුසයො</b>।
bod:10:සංයොජෙන්ති බන්ධන්තීති <b>සංයොජනානි</b>।
bod:12:චිත්තං <pb M=.221/> කිලිස්සති උපතප්පති, බාධීයති වා එතෙහීති <b>කිලෙසා</b>।
bod:13:<b>කාමභවනාමෙනා</b>ති කාමභවසඞ්ඛාතානං ආරම්මණානං නාමෙන। <b>තථාපවත්ත</b>න්ති සීලබ්බතාදීනං පරතො ආමසනාදිවසෙන පවත්තං।
bod:14:ආසවා ච ඔඝා ච යොගා ච ගන්ථා ච <b>වත්ථුතො</b> ධම්මතො වුත්තනයෙන තයො। <b>තථා උපාදානා</b> දුවෙ වුත්තා තණ්හාදිට්ඨිවසෙන। <b>නීවරණා අට්ඨ සියුං</b> ථිනමිද්ධඋද්ධච්චකුක්කුච්චානං විසුං ගහණතො। <b>අනුසයා ඡළෙව හොන්ති</b> කාමරාගභවරාගානුසයානං තණ්හාසභාවෙන එකතො ගහිතත්තා। <b>නව සංයොජනා මතා</b> උභයත්ථ වුත්තානං තණ්හාසභාවානං, දිට්ඨිසභාවානඤ්ච එකෙකං සඞ්ගහිතත්තා। කිලෙසා පන සුත්තන්තවසෙන, අභිධම්මවසෙනපි දස। <b>ඉති</b> එවං <b>පාපානං</b> අකුසලානං සඞ්ගහො නවධා වුත්තො। එත්ථ ච –
gax:නවාට්ඨසඞ්ගහා ලොභ-දිට්ඨියො සත්තසඞ්ගහා।
gax:අවිජ්ජා පටිඝො පඤ්ච-සඞ්ගහො චතුසඞ්ගහා।
gae:කඞ්ඛා තිසඞ්ගහා මානුද්ධච්චා ථිනං ද්විසඞ්ගහං॥
gax:කුක්කුච්චමිද්ධාහිරිකා-නොත්තප්පිස්සා <pb V=.196/> නිගූහනා।
gae:එකසඞ්ගහිතා පාපා, ඉච්චෙවං නවසඞ්ගහා॥
cen:අකුසලසඞ්ගහවණ්ණනා නිට්ඨිතා।
sub:මිස්සකසඞ්ගහවණ්ණනා
bod:15:හෙතූසු වත්තබ්බං හෙට්ඨා වුත්තමෙව।
bod:16:ආරම්මණං උපගන්ත්වා චින්තනසඞ්ඛාතෙන උපනිජ්ඣායනට්ඨෙන යථාරහං පච්චනීකධම්මඣාපනට්ඨෙන ච ඣානානි ච තානි අඞ්ගානි ච සමුදිතානං <pb M=.222/> අවයවභාවෙන අඞ්ගීයන්ති ඤායන්තීති <b>ඣානඞ්ගානි</b>। අවයවවිනිමුත්තස්ස ච සමුදායස්ස අභාවෙපි සෙනඞ්ගරථඞ්ගාදයො විය විසුං විසුං අඞ්ගභාවෙන වුච්චන්ති එකතො හුත්වා ඣානභාවෙන। දොමනස්සඤ්චෙත්ථ අකුසලඣානඞ්ගං, සෙසානි කුසලාකුසලාබ්යාකතඣානඞ්ගානි।
bod:17:සුගතිදුග්ගතීනං, නිබ්බානස්ස ච අභිමුඛං පාපනතො මග්ගා, තෙසං පථභූතානි අඞ්ගානි, මග්ගස්ස වා අට්ඨඞ්ගිකස්ස අඞ්ගානි <b>මග්ගඞ්ගානි</b>। සම්මා අවිපරීතතො පස්සතීති <b>සම්මාදිට්ඨි</b>। සා පන “අත්ථි දින්න”න්ත්යාදිවසෙන දසවිධා, පරිඤ්ඤාදිකිච්චවසෙන චතුබ්බිධා වා। සම්මා සඞ්කප්පෙන්ති එතෙනාති <b>සම්මාසඞ්කප්පො</b>। සො නෙක්ඛම්මසඞ්කප්පඅබ්යාපාදසඞ්කප්පඅවිහිංසාසඞ්කප්පවසෙන තිවිධො। සම්මාවාචාදයො හෙට්ඨා විභාවිතාව। සම්මා වායමන්ති එතෙනාති <b>සම්මාවායාමො</b>। සම්මා සරන්ති එතායාති <b>සම්මාසති</b>। ඉමෙසං පන භෙදං උපරි වක්ඛති। සම්මා සාමඤ්ච ආධීයති එතෙන චිත්තන්ති <b>සම්මාසමාධි,</b> පඨමජ්ඣානාදිවසෙන පඤ්චවිධා එකග්ගතා। මිච්ඡාදිට්ඨිආදයො දුග්ගතිමග්ගත්තා මග්ගඞ්ගානි।
bod:18:දස්සනාදීසු චක්ඛුවිඤ්ඤාණාදීහි, යෙභුය්යෙන තංසහිතසන්තානප්පවත්තියං ලිඞ්ගාදීහි, ජීවනෙ ජීවන්තෙහි කම්මජරූපසම්පයුත්තධම්මෙහි, මනනෙ ජානනෙ සම්පයුත්තධම්මෙහි, සුඛිතාදිභාවෙ සුඛිතාදීහි <pb V=.197/> සහජාතෙහි, සද්දහනාදීසු සද්දහනාදිවසප්පවත්තෙහි තෙහෙව, “අනඤ්ඤාතං ඤස්සාමී”ති පවත්තියං තථාපවත්තෙහි සහජාතෙහි, ආජානනෙ අඤ්ඤභාවිභාවෙ ච ආජානනාදිවසප්පවත්තෙහි සහජාතෙහි අත්තානං අනුවත්තාපෙන්තා ධම්මා ඉස්සරට්ඨෙන ඉන්ද්රියානි නාමාති ආහ <b>“චක්ඛුන්ද්රිය”</b>න්ත්යාදි। <b>අට්ඨකථායං</b> (විභ॰ අට්ඨ॰ 219; විසුද්ධි॰ 2.525) පන අපරෙපි ඉන්දලිඞ්ගට්ඨාදයො ඉන්ද්රියට්ඨා වුත්තා। <b>ජීවිතින්ද්රිය</b>න්ති රූපාරූපවසෙන දුවිධං ජීවිතින්ද්රියං। “අනමතග්ගෙ සංසාරෙ අනඤ්ඤාතං <pb M=.223/> අමතං පදං, චතුසච්චධම්මමෙව වා ඤස්සාමී”ති එවමජ්ඣාසයෙන පටිපන්නස්ස ඉන්ද්රියං <b>අනඤ්ඤාතඤ්ඤස්සාමීතින්ද්රියං</b>। ආජානාති පඨමමග්ගෙන දිට්ඨමරියාදං අනතික්කමිත්වා ජානාති ඉන්ද්රියඤ්චාති <b>අඤ්ඤින්ද්රියං</b>। අඤ්ඤාතාවිනො චත්තාරි සච්චානි පටිවිජ්ඣිත්වා ඨිතස්ස අරහතො ඉන්ද්රියං <b>අඤ්ඤාතාවින්ද්රියං</b>। ධම්මසරූපවිභාවනත්ථඤ්චෙත්ථ පඤ්ඤින්ද්රියග්ගහණං, පුග්ගලජ්ඣාසයකිච්චවිසෙසවිභාවනත්ථං අනඤ්ඤාතඤ්ඤස්සාමීතින්ද්රියාදීනං ගහණං।
bod:එත්ථ ච සත්තපඤ්ඤත්තියා විසෙසනිස්සයත්තා අජ්ඣත්තිකායතනානි ආදිතො වුත්තානි, මනින්ද්රියං පන අජ්ඣත්තිකායතනභාවසාමඤ්ඤෙන එත්ථෙව වත්තබ්බම්පි අරූපින්ද්රියෙහි සහ එකතො දස්සනත්ථං ජීවිතින්ද්රියානන්තරං වුත්තං, සායං පඤ්ඤත්ති ඉමෙසං වසෙන “ඉත්ථී පුරිසො”ති විභාගං ගච්ඡතීති දස්සනත්ථං තදනන්තරං භාවද්වයං, තයිමෙ උපාදින්නධම්මා ඉමස්ස වසෙන තිට්ඨන්තීති දස්සනත්ථං තතො පරං ජීවිතින්ද්රියං, සත්තසඤ්ඤිතො ධම්මපුඤ්ජො පබන්ධවසෙන පවත්තමානො ඉමාහි වෙදනාහි සංකිලිස්සතීති දස්සනත්ථං තතො වෙදනාපඤ්චකං, තාහි පන විසුද්ධිකාමානං වොදානසම්භාරදස්සනත්ථං තතො සද්ධාදිපඤ්චකං, සම්භූතවොදානසම්භාරා ච ඉමෙහි විසුජ්ඣන්තීති විසුද්ධිප්පත්තා, නිට්ඨිතකිච්චා ච හොන්තීති දස්සනත්ථං අන්තෙ තීණි වුත්තානි। එත්තාවතා අධිප්පෙතත්ථසිද්ධීති අඤ්ඤෙසං අග්ගහණන්ති ඉදමෙතෙසං අනුක්කමෙන දෙසනාය කාරණන්ති අලමතිප්පපඤ්චෙන।
bod:19:අසද්ධියකොසජ්ජපමාදඋද්ධච්චඅවිජ්ජාඅහිරිකඅනොත්තප්පසඞ්ඛාතෙහි පටිපක්ඛධම්මෙහි අකම්පියට්ඨෙන, සම්පයුත්තධම්මෙසු ථිරභාවෙන ච සද්ධාදීනි සත්ත <b>බලානි,</b> අහිරිකානොත්තප්පද්වයං පන සම්පයුත්තධම්මෙසු ථිරභාවෙනෙව।
bod:20:අත්තාධීනප්පවත්තීනං පතිභූතා ධම්මා <b>අධිපතී</b>। “ඡන්දවතො කිංනාම න සිජ්ඣතී”ත්යාදිකං හි පුබ්බාභිසඞ්ඛාරූපනිස්සයං ලභිත්වා <pb M=.224/> උප්පජ්ජමානෙ චිත්තෙ ඡන්දාදයො ධුරභූතා <pb V=.198/> සයං සම්පයුත්තධම්මෙ සාධයමානා හුත්වා පවත්තන්ති, තෙ ච තෙසං වසෙන පවත්තන්ති, තෙන තෙ අත්තාධීනානං පතිභාවෙන පවත්තන්ති। අඤ්ඤෙසං අධිපතිධම්මානං අධිපතිභාවනිවාරණවසෙන ඉස්සරියං අධිපතිතා। සන්තෙසුපි ඉන්ද්රියන්තරෙසු කෙවලං දස්සනාදීසු චක්ඛුවිඤ්ඤාණාදීහි අනුවත්තාපනමත්තං ඉන්ද්රියතාති අයං අධිපතිඉන්ද්රියානං විසෙසො।
bod:21:ඔජට්ඨමකරූපාදයො ආහරන්තීති <b>ආහාරා</b>। කබළීකාරාහාරො හි ඔජට්ඨමකරූපං ආහරති, ඵස්සාහාරො තිස්සො වෙදනා, මනොසඤ්චෙතනාහාරසඞ්ඛාතං කුසලාකුසලකම්මං තීසු භවෙසු පටිසන්ධිං। විඤ්ඤාණාහාරසඞ්ඛාතං පටිසන්ධිවිඤ්ඤාණං සහජාතනාමරූපෙආහරති, කිඤ්චාපි සකසකපච්චයුප්පන්නෙ ආහරන්තා අඤ්ඤෙපි අත්ථි। අජ්ඣත්තිකසන්තතියා පන විසෙසපච්චයත්තා ඉමෙයෙව චත්තාරො “ආහාරා”ති වුත්තා।
bod:කබළීකාරාහාරභක්ඛානඤ්හි සත්තානං රූපකායස්ස <b>කබළීකාරාහාරො</b> විසෙසපච්චයො කම්මාදිජනිතස්සපි තස්ස කබළීකාරාහාරූපත්ථම්භබලෙනෙව දසවස්සාදිප්පවත්තිසම්භවතො। තථා හෙස “ධාති විය කුමාරස්ස, උපත්ථම්භනකයන්තං විය ගෙහස්සා”ති වුත්තො। <b>ඵස්සො</b>පි සුඛාදිවත්ථුභූතං ආරම්මණං ඵුසන්තොයෙව සුඛාදිවෙදනාපවත්තනෙන සත්තානං ඨිතියා පච්චයො හොති। <b>මනොසඤ්චෙතනා</b> කුසලාකුසලකම්මවසෙන ආයූහමානායෙව භවමූලනිප්ඵාදනතො සත්තානං ඨිතියා පච්චයො හොති। <b>විඤ්ඤාණං</b> විජානන්තමෙව නාමරූපප්පවත්තනෙන සත්තානං ඨිතියා පච්චයො හොතීති එවමෙතෙයෙව අජ්ඣත්තසන්තානස්ස විසෙසපච්චයත්තා “ආහාරා”ති වුත්තා, ඵස්සාදීනං දුතියාදිභාවො දෙසනාක්කමතො, න උප්පත්තික්කමතො।
bod:26:පඤ්චවිඤ්ඤාණානං <pb M=.225/> විතක්කවිරහෙන ආරම්මණෙසු අභිනිපාතමත්තත්තා තෙසු විජ්ජමානානිපි උපෙක්ඛාසුඛදුක්ඛානි උපනිජ්ඣානාකාරස්ස අභාවතො ඣානඞ්ගභාවෙන න උද්ධටානි। “විතක්කපච්ඡිමකං හි ඣානඞ්ග”න්ති වුත්තං। ද්විපඤ්චවිඤ්ඤාණමනොධාතුත්තිකසන්තීරණත්තිකවසෙන සොළසචිත්තෙසු වීරියාභාවතො තත්ථ විජ්ජමානොපි සමාධි බලභාවං න ගච්ඡති। “වීරියපච්ඡිමකං බල”න්ති හි වුත්තං। තථා අට්ඨාරසාහෙතුකෙසු හෙතුවිරහතො මග්ගඞ්ගානි න ලබ්භන්ති। “හෙතුපච්ඡිමකං මග්ගඞ්ග”න්ති (ධ॰ ස॰ අට්ඨ॰ 438) හි වුත්තන්ති ඉමමත්ථං මනසි නිධායාහ <b>“ද්විපඤ්චවිඤ්ඤාණෙසූ”</b>ත්යාදි। ඣානඞ්ගානි න ලබ්භන්තීති සම්බන්ධො।
bod:27:අධිමොක්ඛවිරහතො <pb V=.199/> විචිකිච්ඡාචිත්තෙ එකග්ගතා චිත්තට්ඨිතිමත්තං, න පන මිච්ඡාසමාධිසමාධින්ද්රියසමාධිබලවොහාරං ගච්ඡතීති ආහ <b>“තථා විචිකිච්ඡාචිත්තෙ”</b>ත්යාදි।
bod:28:<b>ද්විහෙතුකතිහෙතුක</b>ග්ගහණෙන එකහෙතුකෙසු අධිපතීනං අභාවං දස්සෙති। <b>ජවනෙස්වෙවා</b>ති අවධාරණං ලොකියවිපාකෙසු අධිපතීනං අසම්භවදස්සනත්ථං। න හි තෙ ඡන්දාදීනි පුරක්ඛත්වා පවත්තන්ති। වීමංසාධිපතිනො ද්විහෙතුකජවනෙසු අසම්භවතො චිත්තාභිසඞ්ඛාරූපනිස්සයස්ස ච සම්භවානුරූපතො ලබ්භමානතං සන්ධායාහ <b>“යථාසම්භව”</b>න්ති। <b>එකොව ලබ්භති,</b> ඉතරථා අධිපතිභාවායොගතො, තෙනෙව හි භගවතා “හෙතූ හෙතුසම්පයුත්තකානං ධම්මානං හෙතුපච්චයෙන පච්චයො”ත්යාදිනා (පට්ඨා॰ 1.1.1) හෙතුපච්චයනිද්දෙසෙ විය “අධිපතී අධිපතිසම්පයුත්තකාන”න්ත්යාදිනා අවත්වා “ඡන්දාධිපති ඡන්දසම්පයුත්තකාන”න්ත්යාදිනා (පට්ඨා॰ 1.1.3) එකෙකාධිපතිවසෙනෙව අධිපතිපච්චයො උද්ධටො।
bod:29:<b>වත්ථුතො</b> <pb M=.226/> ධම්මවසෙන හෙතුධම්මා ඡ, ඣානඞ්ගානි <b>පඤ්ච</b> සොමනස්සදොමනස්සුපෙක්ඛානං වෙදනාවසෙන එකතො ගහිතත්තා, <b>මග්ගඞ්ගා නව</b> මිච්ඡාසඞ්කප්පවායාමසමාධීනං විතක්කවීරියචිත්තෙකග්ගතාසභාවෙන සම්මාසඞ්කප්පාදීහි එකතො ගහිතත්තා। <b>ඉන්ද්රියධම්මා සොළස</b> පඤ්චන්නං වෙදනින්ද්රියානං වෙදනාසාමඤ්ඤෙන, තිණ්ණං ලොකුත්තරින්ද්රියානං පඤ්ඤින්ද්රියස්ස ච ඤාණසාමඤ්ඤෙන එකතො ගහිතත්තා, රූපාරූපජීවිතින්ද්රියානඤ්ච විසුං ගහිතත්තා, බලධම්මා පන යථාවුත්තනයෙනෙව නව ඊරිතා, අධිපතිධම්මා චත්තාරො වුත්තා, ආහාරා තථා චත්තාරො වුත්තාති කුසලාදීහි තීහි සමාකිණ්ණො තතොයෙව <b>මිස්සකසඞ්ගහො</b> එවංනාමකො සඞ්ගහො සත්තධා වුත්තො। එත්ථ ච –
gax:පඤ්චසඞ්ගහිතා පඤ්ඤා, වායාමෙකග්ගතා පන।
gae:චතුසඞ්ගහිතා චිත්තං, සති චෙව තිසඞ්ගහා॥
gax:සඞ්කප්පො වෙදනා සද්ධා, දුකසඞ්ගහිතා මතා।
gae:එකෙකසඞ්ගහා සෙසා, අට්ඨවීසති භාසිතා॥
cen:මිස්සකසඞ්ගහවණ්ණනා නිට්ඨිතා।
sub:බොධිපක්ඛියසඞ්ගහවණ්ණනා
bod:30:පට්ඨාතීති <pb V=.200/> පට්ඨානං, අසුභග්ගහණාදිවසෙන අනුපවිසිත්වා කායාදිආරම්මණෙ පවත්තතීත්යත්ථො, සතියෙව පට්ඨානං <b>සතිපට්ඨානං</b>। තං පන කායවෙදනාචිත්තධම්මෙසු අසුභදුක්ඛානිච්චානත්තාකාරග්ගහණවසෙන, සුභසුඛනිච්චඅත්තසඤ්ඤාවිපල්ලාසප්පහානවසෙන ච චතුබ්බිධන්ති වුත්තං <b>“චත්තාරො සතිපට්ඨානා”</b>ති। කුච්ඡිතානං කෙසාදීනං ආයොති කායො, සරීරං, අස්සාසපස්සාසානං වා සමූහො කායො <pb M=.227/>, තස්ස අනුපස්සනා පරිකම්මවසෙන, විපස්සනාවසෙන ච සරණං <b>කායානුපස්සනා</b>। දුක්ඛදුක්ඛවිපරිණාමදුක්ඛසඞ්ඛාරදුක්ඛභූතානං වෙදනානං වසෙන අනුපස්සනා <b>වෙදනානුපස්සනා</b>। තථා සරාගමහග්ගතාදිවසෙන සම්පයොගභූමිභෙදෙන භින්නස්සෙව චිත්තස්ස අනුපස්සනා <b>චිත්තානුපස්සනා</b>। සඤ්ඤාසඞ්ඛාරානං ධම්මානං භින්නලක්ඛණානමෙව අනුපස්සනා <b>ධම්මානුපස්සනා</b>।
bod:31:සම්මා පදහන්ති එතෙනාති <b>සම්මප්පධානං,</b> වායාමො। සො ච කිච්චභෙදෙන චතුබ්බිධොති ආහ <b>“චත්තාරො සම්මප්පධානා”</b>ත්යාදි। අසුභමනසිකාරකම්මට්ඨානානුයුඤ්ජනාදිවසෙන වායමනං <b>වායාමො। භිය්යොභාවායා</b>ති අභිවුද්ධියා।
bod:32:ඉජ්ඣති අධිට්ඨානාදිකං එතායාහි ඉද්ධි, ඉද්ධිවිධඤාණං ඉද්ධියා පාදො ඉද්ධිපාදො, ඡන්දොයෙව ඉද්ධිපාදො <b>ඡන්දිද්ධිපාදො</b>।
bod:35:බුජ්ඣතීති බොධි, ආරද්ධවිපස්සකතො පට්ඨාය යොගාවචරො। යාය වා සො සතිආදිකාය ධම්මසාමග්ගියා බුජ්ඣති සච්චානි පටිවිජ්ඣති, කිලෙසනිද්දාතො වා වුට්ඨාති, කිලෙසසඞ්කොචාභාවතො වා මග්ගඵලප්පත්තියා විකසති, සා ධම්මසාමග්ගී බොධි, තස්ස බොධිස්ස, තස්සා වා බොධියා අඞ්ගභූතා කාරණභූතාති බොජ්ඣඞ්ගා, තෙ පන ධම්මවසෙන සත්තවිධාති ආහ <b>“සතිසම්බොජ්ඣඞ්ගො”</b>ත්යාදි। සතියෙව සුන්දරො බොජ්ඣඞ්ගො, සුන්දරස්ස වා බොධිස්ස, සුන්දරාය වා බොධියා අඞ්ගොති <b>සතිසම්බොජ්ඣඞ්ගො</b>। ධම්මෙ විචිනාති උපපරික්ඛතීති <b>ධම්මවිචයො,</b> විපස්සනාපඤ්ඤා। <b>උපෙක්ඛා</b>ති ඉධ තත්රමජ්ඣත්තුපෙක්ඛා।
bod:40:“සත්තධා <pb M=.228/> තත්ථ සඞ්ගහො”ති වත්වාන පුන තං දස්සෙතුං <b>“සඞ්කප්පපස්සද්ධි චා”</b>ත්යාදි වුත්තං <pb V=.201/>। තත්ථ <b>වීරියං නවට්ඨානං</b> සම්මප්පධානචතුක්කවීරියිද්ධිපාදවීරියින්ද්රියවීරියබලසම්බොජ්ඣඞ්ගසම්මාවායාමවසෙන නවකිච්චත්තා, <b>සති අට්ඨට්ඨානා</b> සතිපට්ඨානචතුක්කසතින්ද්රියසතිබලසතිසම්බොජ්ඣඞ්ගසම්මාසතිවසෙන අට්ඨකිච්චත්තා। <b>සමාධි චතුට්ඨානො</b> සමාධින්ද්රියසමාධිබලසමාධිසම්බොජ්ඣඞ්ගසම්මාසමාධිවසෙන චතුකිච්චත්තා, <b>පඤ්ඤා පඤ්චට්ඨානා</b> වීමංසිද්ධිපාදපඤ්ඤින්ද්රියපඤ්ඤාබලධම්මවිචයසම්බොජ්ඣඞ්ගසම්මාදිට්ඨිවසෙන පඤ්චකිච්චත්තා, <b>සද්ධා ද්විට්ඨානා</b> සද්ධින්ද්රියසද්ධාබලවසෙන ද්විකිච්චත්තා। එසො උත්තමානං බොධිපක්ඛියභාවෙන විසිට්ඨානං සත්තතිංස ධම්මානං <b>පවරො</b> උත්තමො විභාගො।
bod:41:ලොකුත්තරෙ අට්ඨවිධෙපි සබ්බෙ සත්තතිංස ධම්මා හොන්ති, සඞ්කප්පපීතියො න වා හොන්ති, දුතියජ්ඣානිකෙ සඞ්කප්පස්ස, චතුත්ථපඤ්චමජ්ඣානිකෙ පීතියා ච අසම්භවතො න හොන්ති වා, ලොකියෙපි චිත්තෙ සීලවිසුද්ධාදි <b>ඡබ්බිසුද්ධිපවත්තියං යථායොගං</b> තංතංකිච්චස්ස අනුරූපවසෙන කෙචි කත්ථචි විසුං විසුං හොන්ති, කත්ථචි න වා හොන්ති।
cen:බොධිපක්ඛියසඞ්ගහවණ්ණනා නිට්ඨිතා।
sub:සබ්බසඞ්ගහවණ්ණනා
bod:42:අතීතානාගතපච්චුප්පන්නාදිභෙදභින්නා තෙ තෙ සභාගධම්මා එකජ්ඣං රාසට්ඨෙන <b>ඛන්ධා</b>। තෙනාහ භගවා – “තදෙකජ්ඣං අභිසංයූහිත්වා අභිසඞ්ඛිපිත්වා අයං වුච්චති රූපක්ඛන්ධො”ත්යාදි (විභ॰ 2), තෙ පනෙතෙ ඛන්ධා භාජනභොජනබ්යඤ්ජනභත්තකාරකභුඤ්ජකවිකප්පවසෙන පඤ්චෙව වුත්තාති ආහ <b>“රූපක්ඛන්ධො”</b>ත්යාදි <pb M=.229/>। රූපඤ්හි වෙදනානිස්සයත්තා භාජනට්ඨානියං, වෙදනා භුඤ්ජිතබ්බත්තා භොජනට්ඨානියා, සඤ්ඤා වෙදනාස්සාදලාභහෙතුත්තා බ්යඤ්ජනට්ඨානියා, සඞ්ඛාරා අභිසඞ්ඛරණතො භත්තකාරකට්ඨානියා, විඤ්ඤාණං උපභුඤ්ජකත්තා භුඤ්ජකට්ඨානියං। එත්තාවතා ච අධිප්පෙතත්ථසිද්ධීති පඤ්චෙව වුත්තා। දෙසනාක්කමෙපි ඉදමෙව කාරණං යත්ථ භුඤ්ජති, යඤ්ච භුඤ්ජති, යෙන ච භුඤ්ජති, යො ච භොජකො, යො ච භුඤ්ජිතා, තෙසං අනුක්කමෙන දස්සෙතුකාමත්තා।
bod:43:උපාදානානං <pb V=.202/> ගොචරා ඛන්ධා <b>උපාදානක්ඛන්ධා,</b> තෙ පන උපාදානවිසයභාවෙන ගහිතා රූපාදයො පඤ්චෙවාති වුත්තං <b>“රූපුපාදානක්ඛන්ධො”</b>ත්යාදි। සබ්බසභාගධම්මසඞ්ගහත්ථං හි සාසවා, අනාසවාපි ධම්මා අවිසෙසතො “පඤ්චක්ඛන්ධා”ති දෙසිතා। විපස්සනාභූමිසන්දස්සනත්ථං පන සාසවාව “උපාදානක්ඛන්ධා”ති। යථා පනෙත්ථ වෙදනාදයො සාසවා, අනාසවා ච, න එවං රූපං, එකන්තකාමාවචරත්තා। සභාගරාසිවසෙන පන තං ඛන්ධෙසු දෙසිතං, උපාදානියභාවෙන, පන රාසිවසෙන ච උපාදානක්ඛන්ධෙසූති දට්ඨබ්බං।
bod:44:ආයතන්ති එත්ථ තංතංද්වාරාරම්මණා චිත්තචෙතසිකා තෙන තෙන කිච්චෙන ඝට්ටෙන්ති වායමන්ති, ආයභූතෙ වා තෙ ධම්මෙ එතානි තනොන්ති විත්ථාරෙන්ති, ආයතං වා සංසාරදුක්ඛං නයන්ති පවත්තෙන්ති, චක්ඛුවිඤ්ඤාණාදීනං කාරණභූතානීති වා <b>ආයතනානි</b>। අපිච ලොකෙ නිවාසආකරසමොසරණසඤ්ජාතිට්ඨානං “ආයතන”න්ති වුච්චති, තස්මා එතෙපි තංතංද්වාරිකානං, තංතදාරම්මණානඤ්ච චක්ඛුවිඤ්ඤාණාදීනං නිවාසට්ඨානතාය, තෙසමෙව ආකිණ්ණභාවෙන පවත්තානං ආකරට්ඨානතාය, ද්වාරාරම්මණතො සමොසරන්තානං සමොසරණට්ඨානතාය, තත්ථෙව උප්පජ්ජන්තානං සඤ්ජාතිට්ඨානතාය ච ආයතනානි। තානි පන ද්වාරභූතානි අජ්ඣත්තිකායතනානි <pb M=.230/> ඡ, ආරම්මණභූතානි ච බාහිරායතනානි ඡාති ද්වාදසවිධානීති ආහ <b>“චක්ඛායතන”</b>න්ත්යාදි। චක්ඛු ච තං ආයතනඤ්චාති <b>චක්ඛායතනං</b>। එවං සෙසෙසුපි।
bod:එත්ථ අජ්ඣත්තිකායතනෙසු සනිදස්සනසප්පටිඝාරම්මණත්තා චක්ඛායතනං විභූතන්ති තං පඨමං වුත්තං, තදනන්තරං අනිදස්සනසප්පටිඝාරම්මණානි ඉතරානි, තත්ථාපි අසම්පත්තග්ගාහකසාමඤ්ඤෙන චක්ඛායතනානන්තරං සොතායතනං වුත්තං, ඉතරෙසු සීඝතරං ආරම්මණග්ගහණසමත්ථත්තා ඝානායතනං පඨමං වුත්තං। පුරතො ඨපිතමත්තස්ස හි භොජනාදිකස්ස ගන්ධො වාතානුසාරෙන ඝානෙ පටිහඤ්ඤති, තදනන්තරං පන පදෙසවුත්තිසාමඤ්ඤෙන ජිව්හායතනං වුත්තං, තතො සබ්බට්ඨානිකං කායායතනං, තතො පඤ්චන්නම්පි ගොචරග්ගහණසමත්ථං මනායතනං, යථාවුත්තානං පන අනුක්කමෙන තෙසං තෙසං ආරම්මණානි රූපායතනාදීනි වුත්තානි।
bod:45:අත්තනො සභාවං ධාරෙන්තීති <b>ධාතුයො</b>। අථ වා යථාසම්භවං අනෙකප්පකාරං සංසාරදුක්ඛං විදහන්ති, භාරහාරෙහි විය ච භාරො සත්තෙහි ධීයන්ති ධාරියන්ති, අවසවත්තනතො දුක්ඛවිධානමත්තමෙව චෙතා, සත්තෙහි ච සංසාරදුක්ඛං අනුවිධීයති එතාහි, තථාවිහිතඤ්ච එතාස්වෙව <pb V=.203/> මීයති ඨපියති, රසසොණිතාදිසරීරාවයවධාතුයො විය, හරිතාලමනොසිලාදිසෙලාවයවධාතුයො විය ච ඤෙය්යාවයවභූතා චාති <b>ධාතුයො</b>। යථාහු –
gax:“විදහති විධානඤ්ච, ධීයතෙ ච විධීයතෙ।
gax:එතාය ධීයතෙ එත්ථ, ඉති වා ධාතුසම්මතා।
gae:සරීරසෙලාවයව-ධාතුයො විය ධාතුයො”ති॥
bod:තා පන මනායතනං සත්තවිඤ්ඤාණධාතුවසෙන සත්තධා භින්දිත්වා අවසෙසෙහි එකාදසායතනෙහි සහ අට්ඨාරසධාතූ <pb M=.231/> වුත්තාති ආහ <b>“චක්ඛුධාතූ”</b>ත්යාදි। කමකාරණං වුත්තනයෙන දට්ඨබ්බං।
bod:46:අරියකරත්තා අරියානි, තච්ඡභාවතො සච්චානීති <b>අරියසච්චානි</b>। ඉමානි හි චත්තාරො පටිපන්නකෙ, චත්තාරො ඵලට්ඨෙති අට්ඨඅරියපුග්ගලෙ සාධෙන්ති අසති සච්චප්පටිවෙධෙ තෙසං අරියභාවානුපගමනතො, සති ච තස්මිං එකන්තෙන තබ්භාවූපගමනතො ච। දුක්ඛසමුදයනිරොධමග්ගානමෙව පන යථාක්කමං බාධකත්තං පභවත්තං නිස්සරණත්තං නිය්යානිකත්තං, නාඤ්ඤෙසං, බාධකාදිභාවොයෙව ච දුක්ඛාදීනං, න අබාධකාදිභාවො, තස්මා අඤ්ඤත්ථාභාවතත්ථබ්යාපිතාසඞ්ඛාතෙන ලක්ඛණෙන එතානි තච්ඡානි। තෙනාහු පොරාණා –
gax:“බොධානුරූපං චත්තාරො, ඡින්දන්තෙ චතුරො මලෙ।
gae:ඛීණදොසෙ ච චත්තාරො, සාධෙන්තාරියපුග්ගලෙ॥
gax:“අඤ්ඤත්ථ බාධකත්තාදි, න හි එතෙහි ලබ්භති।
gae:නාබාධකත්තමෙතෙසං, තච්ඡානෙතානිවෙතතො”ති॥
bod:අරියානං වා සච්චානි තෙහි පටිවිජ්ඣිතබ්බත්තා, අරියස්ස වා සම්මාසම්බුද්ධස්ස සච්චානි තෙන දෙසිතත්තාති <b>අරියසච්චානි</b>। තානි පන සංකිලිට්ඨාසංකිලිට්ඨඵලහෙතුවසෙන චතුබ්බිධානීති ආහ <b>“චත්තාරි අරියසච්චානී”</b>ත්යාදි। තත්ථ කුච්ඡිතත්තා, තුච්ඡත්තා ච <b>දුක්ඛං</b>। කම්මාදිපච්චයසන්නිට්ඨානෙ දුක්ඛුප්පත්තිනිමිත්තතාය සමුදයො සමුදෙති එතස්මා දුක්ඛන්ති කත්වා, දුක්ඛස්ස <pb V=.204/> සමුදයො <b>දුක්ඛසමුදයො</b>। දුක්ඛස්ස අනුප්පාදනිරොධො එත්ථ, එතෙනාති වා <b>දුක්ඛනිරොධො</b>। දුක්ඛනිරොධං ගච්ඡති, පටිපජ්ජන්ති ච තං එතායාති <b>දුක්ඛනිරොධගාමිනිපටිපදා</b>।
bod:47:චෙතසිකානං, සොළසසුඛුමරූපානං, නිබ්බානස්ස ච වසෙන එකූනසත්තති ධම්මා ආයතනෙසු ධම්මායතනං, ධාතූසු ධම්මධාතූති ච සඞ්ඛං ගච්ඡන්ති।
bod:49:<b>සෙසා</b> <pb M=.232/> <b>චෙතසිකා</b>ති වෙදනාසඤ්ඤාහි සෙසා පඤ්ඤාස චෙතසිකා। කස්මා පන වෙදනාසඤ්ඤා විසුං කතාති? වට්ටධම්මෙසු අස්සාදතදුපකරණභාවතො। තෙභූමකධම්මෙසු හි අස්සාදවසප්පවත්තා වෙදනා, අසුභෙ සුභාදිසඤ්ඤාවිපල්ලාසවසෙන ච තස්සා තදාකාරප්පවත්තීති තදුපකරණභූතා සඤ්ඤා, තස්මා සංසාරස්ස පධානහෙතුතාය එතා විනිභුජ්ජිත්වා දෙසිතාති। වුත්තඤ්හෙතං ආචරියෙන –
gax:“වට්ටධම්මෙසු අස්සාදං, තදස්සාදුපසෙවනං।
gae:විනිභුජ්ජ නිදස්සෙතුං, ඛන්ධද්වයමුදාහට”න්ති॥ (නාම॰ පරි॰ 649)।
bod:50:නනු ච ආයතනධාතූසු නිබ්බානං සඞ්ගහිතං, ඛන්ධෙසු කස්මා න සඞ්ගහිතන්ති ආහ <b>“භෙදාභාවෙනා”</b>ත්යාදි। අතීතාදිභෙදභින්නානඤ්හි රාසට්ඨෙන ඛන්ධවොහාරොති නිබ්බානං භෙදාභාවතො ඛන්ධසඞ්ගහතො <b>නිස්සටං,</b> විනිමුත්තන්ත්යත්ථො।
bod:51:ඡන්නං ද්වාරානං, ඡන්නං ආරම්මණානඤ්ච භෙදෙන ආයතනානි ද්වාදස භවන්ති, ඡන්නං ද්වාරානං ඡන්නං ආරම්මණානං තදුභයං නිස්සාය උප්පන්නානං තත්තකානමෙව විඤ්ඤාණානං <b>පරියායෙන</b> කමෙන ධාතුයො අට්ඨාරස භවන්ති।
bod:52:තිස්සො භූමියො ඉමස්සාති තිභූමං, තිභූමංයෙව <b>තෙභූමකං</b>। වත්තති එත්ථ කම්මං, තබ්බිපාකො චාති <b>වට්ටං। තණ්හා</b>ති කාමතණ්හාදිවසෙන තිවිධා, පුන ඡළාරම්මණවසෙන අට්ඨාරසවිධා, අතීතානාගතපච්චුප්පන්නවසෙන චතුපඤ්ඤාසවිධා, අජ්ඣත්තිකබාහිරවසෙන අට්ඨසතප්පභෙදා තණ්හා। කස්මා පන අඤ්ඤෙසුපි දුක්ඛහෙතූසු සන්තෙසු තණ්හායෙව සමුදයොති වුත්තාති? පධානකාරණත්තා। කම්මවිචිත්තතාහෙතුභාවෙන, හි කම්මසහායභාවූපගමනෙන ච දුක්ඛවිචිත්තතාකාරණත්තා <pb V=.205/> තණ්හා දුක්ඛස්ස විසෙසකාරණන්ති <pb M=.233/>। මග්ගො දුක්ඛනිරොධගාමිනිපටිපදානාමෙන වුත්තො මග්ගො ලොකුත්තරො මතොති මග්ගොති පුන මග්ගග්ගහණං යොජෙතබ්බං।
bod:53:<b>මග්ගයුත්තා</b> අට්ඨඞ්ගිකවිනිමුත්තා සෙසා මග්ගසම්පයුත්තා ඵස්සාදයො <b>ඵලඤ්චෙව</b> සසම්පයුත්තන්ති එතෙ චතූහි සච්චෙහි විනිස්සටා විනිග්ගතා නිප්පරියායතො, පරියායතො පන අඤ්ඤාතාවින්ද්රියනිද්දෙසෙපි “මග්ගඞ්ගං මග්ගපරියාපන්න”න්ති (ධ॰ ස॰ 555) වුත්තත්තා ඵලධම්මෙසු සම්මාදිට්ඨාදීනං මග්ගසච්චෙ, ඉතරෙසඤ්ච මග්ගඵලසම්පයුත්තානං සඞ්ඛාරදුක්ඛසාමඤ්ඤෙන දුක්ඛසච්චෙ සඞ්ගහො සක්කා කාතුං। එවඤ්හි සති සච්චදෙසනායපි සබ්බසඞ්ගාහිකතා උපපන්නා හොති। කස්මා පනෙතෙ ඛන්ධාදයො බහූ ධම්මා වුත්තාති? භගවතාපි තථෙව දෙසිතත්තා। භගවතාපි කස්මා තථා දෙසිතාති? තිවිධසත්තානුග්ගහස්ස අධිප්පෙතත්තා। නාමරූපතදුභයසම්මුළ්හවසෙන හි තික්ඛනාභිතික්ඛමුදින්ද්රියවසෙන, සඞ්ඛිත්තමජ්ඣිමවිත්ථාරරුචිවසෙන ච තිවිධා සත්තා। තෙසු නාමසම්මුළ්හානං ඛන්ධග්ගහණං නාමස්ස තත්ථ චතුධා විභත්තත්තා, රූපසම්මුළ්හානං ආයතනග්ගහණං රූපස්ස තත්ථ අඩ්ඪෙකාදසධා විභත්තත්තා, උභයමුළ්හානං ධාතුග්ගහණං උභයෙසම්පි තත්ථ විත්ථාරතො විභත්තත්තා, තථා තික්ඛින්ද්රියානං, සඞ්ඛිත්තරුචිකානඤ්ච ඛන්ධාග්ගහණන්ත්යාදි යොජෙතබ්බං। තං පනෙතං තිවිධම්පි පවත්තිනිවත්තිතදුභයහෙතුවසෙන දිට්ඨමෙව උපකාරාවහං। නො අඤ්ඤථාති සච්චග්ගහණන්ති දට්ඨබ්බං।
cen:සබ්බසඞ්ගහවණ්ණනා නිට්ඨිතා।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:සමුච්චයපරිච්ඡෙදවණ්ණනා නිට්ඨිතා।
