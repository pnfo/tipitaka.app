cha:12:රූපියාදිපටිග්ගහණවිනිච්ඡයකථා
bod:59:<b>රූපියාදිපටිග්ගහො</b>ති <pb V=.56/> ජාතරූපාදිපටිග්ගණ්හනං। තත්ථ (පාරා॰ අට්ඨ॰ 2.583-4) ජාතරූපං රජතං ජාතරූපමාසකො රජතමාසකොති චතුබ්බිධං නිස්සග්ගියවත්ථු। තම්බලොහාදීහි කතො <b>ලොහමාසකො</b>। සාරදාරුනා වා වෙළුපෙසිකාය වා අන්තමසො තාලපණ්ණෙනපි රූපං ඡින්දිත්වා කතො <b>දාරුමාසකො</b>। ලාඛාය වා නිය්යාසෙන වා රූපං සමුට්ඨාපෙත්වා කතො <b>ජතුමාසකො</b>। යො යො යත්ථ යත්ථ ජනපදෙ යදා යදා වොහාරං ගච්ඡති, අන්තමසො අට්ඨිමයොපි චම්මමයොපි රුක්ඛඵලබීජමයොපි සමුට්ඨාපිතරූපොපි අසමුට්ඨාපිතරූපොපීති අයං සබ්බොපි රජතමාසකෙනෙව සඞ්ගහිතො। මුත්තා මණි වෙළුරියො සඞ්ඛො සිලා පවාළං ලොහිතඞ්කො මසාරගල්ලං සත්ත ධඤ්ඤානි දාසිදාසඛෙත්තවත්ථුපුප්ඵාරාමඵලාරාමාදයොති ඉදං දුක්කටවත්ථු। තත්ථ නිස්සග්ගියවත්ථුං අත්තනො වා සඞ්ඝගණපුග්ගලචෙතියානං වා අත්ථාය සම්පටිච්ඡිතුං න වට්ටති। අත්තනො අත්ථාය සම්පටිච්ඡතො නිස්සග්ගියං පාචිත්තියං හොති, සෙසානං අත්ථාය දුක්කටං। දුක්කටවත්ථුං සබ්බෙසම්පි අත්ථාය සම්පටිච්ඡතො දුක්කටමෙව।
bod:තත්රායං විනිච්ඡයො (පාරා॰ අට්ඨ॰ 2.538-9) – සචෙ කොචි ජාතරූපරජතං ආහරිත්වා “ඉදං සඞ්ඝස්ස දම්මි, ආරාමං වා කරොථ චෙතියං වා භොජනසාලාදීනං වා අඤ්ඤතර”න්ති වදති, ඉදං සම්පටිච්ඡිතුං න වට්ටති। සචෙ පන “නයිදං භික්ඛූනං සම්පටිච්ඡිතුං වට්ටතී”ති පටික්ඛිත්තෙ “වඩ්ඪකීනං වා කම්මකාරානං වා හත්ථෙ භවිස්සති <pb M=.56/>, කෙවලං තුම්හෙ සුකතදුක්කටං ජානාථා”ති වත්වා තෙසං හත්ථෙ දත්වා පක්කමති, වට්ටති। අථාපි “මම මනුස්සානං හත්ථෙ භවිස්සති, මය්හමෙව වා හත්ථෙ භවිස්සති, කෙවලං තුම්හෙ යං යස්ස දාතබ්බං, තදත්ථාය පෙසෙථා”ති වදති, එවම්පි වට්ටති। සචෙ පන සංඝං වා ගණං වා පුග්ගලං වා අනාමසිත්වා “ඉදං හිරඤ්ඤසුවණ්ණං චෙතියස්ස දෙම, විහාරස්ස දෙම, නවකම්මස්ස දෙමා”ති වදන්ති, පටික්ඛිපිතුං න වට්ටති, “ඉමෙ ඉදං භණන්තී”ති කප්පියකාරකානං ආචික්ඛිතබ්බං। “චෙතියාදීනං අත්ථාය තුම්හෙ ගහෙත්වා ඨපෙත්වා”ති වුත්තෙ පන “අම්හාකං ගහෙතුං න වට්ටතී”ති පටික්ඛිපිතබ්බං।
bod:සචෙ පන කොචි බහුං හිරඤ්ඤසුවණ්ණං ආනෙත්වා “ඉදං සංඝස්ස දම්මි, චත්තාරො පච්චයෙ පරිභුඤ්ජථා”ති වදති, තඤ්චෙ සංඝො සම්පටිච්ඡති, පටිග්ගහණෙපි පරිභොගෙපි ආපත්ති। තත්ර චෙකො <pb V=.57/> භික්ඛු “නයිදං කප්පතී”ති පටික්ඛිපති, උපාසකො ච “යදින කප්පති, මය්හමෙව භවිස්සතී”ති තං ආදාය ගච්ඡති। සො භික්ඛු “තයා සංඝස්ස ලාභන්තරායො කතො”ති න කෙනචි කිඤ්චි වත්තබ්බො। යො හි තං චොදෙති, ස්වෙව සාපත්තිකො හොති। තෙන පනෙකෙන බහූ අනාපත්තිකා කතා। සචෙ පන භික්ඛූහි “න වට්ටතී”ති පටික්ඛිත්තෙ “කප්පියකාරකානං වා හත්ථෙ භවිස්සති, මම පුරිසානං වා මය්හං වා හත්ථෙ භවිස්සති, කෙවලං තුම්හෙ පච්චයෙ පරිභුඤ්ජථා”ති වදති, වට්ටති।
bod:චතුපච්චයත්ථාය ච දින්නං යෙන යෙන පච්චයෙන අත්ථො හොති, තං තදත්ථං උපනෙතබ්බං। <b>චිවරත්ථාය</b> දින්නං චීවරෙයෙව උපනෙතබ්බං। සචෙ චීවරෙන තාදිසො අත්ථො නත්ථි, පිණ්ඩපාතාදීහි සංඝො කිලමති, සංඝසුට්ඨුතාය අපලොකෙත්වා තදත්ථායපි උපනෙතබ්බං। එස නයො <b>පිණ්ඩපාතගිලානපච්චයත්ථාය</b> දින්නෙපි। <b>සෙනාසනත්ථාය</b> දින්නං පන සෙනාසනස්ස ගරුභණ්ඩත්තා සෙනාසනෙයෙව උපනෙතබ්බං। සචෙ පන භික්ඛූසු සෙනාසනං ඡඩ්ඩෙත්වා ගතෙසු සෙනාසනං විනස්සති, ඊදිසෙ කාලෙ සෙනාසනං විස්සජ්ජෙත්වාපි භික්ඛූනං පරිභොගො අනුඤ්ඤාතො, තස්මා සෙනාසනජග්ගනත්ථං මූලච්ඡෙජ්ජං අකත්වා යාපනමත්තං පරිභුඤ්ජිතබ්බං।
bod:60:සචෙ කොචි “මය්හං තිසස්සසම්පාදනකං මහාතළාකං අත්ථි, තං සංඝස්ස දම්මී”ති වදති, තඤ්චෙ සංඝො සම්පටිච්ඡති, පටිග්ගහණෙපි පරිභොගෙපි ආපත්තියෙව। යො පන තං පටික්ඛිපති, සො පුරිමනයෙනෙව න කෙනචි කිඤ්චි වත්තබ්බො। යො හි තං චොදෙති, ස්වෙව සාපත්තිකො හොති <pb M=.57/>। තෙන පනෙකෙන බහූ අනාපත්තිකා කතා। යො පන “තාදිසංයෙව තළාකං දම්මී”ති වත්වා භික්ඛූහි “න වට්ටතී”ති පටික්ඛිත්තො වදති “අසුකඤ්ච අසුකඤ්ච සඞ්ඝස්ස තළාකං අත්ථි, තං කථං වට්ටතී”ති। සො වත්තබ්බො “කප්පියං කත්වා දින්නං භවිස්සතී”ති। කථං දින්නං කප්පියං හොතීති। “චත්තාරො පච්චයෙ පරිභුඤ්ජථා”ති වත්වා දින්නන්ති। සො සචෙ “සාධු, භන්තෙ චත්තාරො පච්චයෙ පරිභුඤ්ජථා”ති දෙති, වට්ටති। අථාපි “තළාකං ගණ්හථා”ති වත්වා “න වට්ටතී”ති පටික්ඛිත්තො “කප්පියකාරකො අත්ථී”ති පුච්ඡිත්වා “නත්ථී”ති වුත්තෙ “ඉදං අසුකො නාම විචාරෙස්සති, අසුකස්ස වා හත්ථෙ මය්හං වා හත්ථෙ භවිස්සති, සඞ්ඝො කප්පියභණ්ඩං පරිභුඤ්ජතූ”ති වදති, වට්ටති। සචෙපි “න වට්ටතී”ති පටික්ඛිත්තො “උදකං පරිභුඤ්ජිස්සති, භණ්ඩකං ධොවිස්සති, මිගපක්ඛිනො පිවිස්සන්තී”ති වදති, එවම්පි වට්ටති। අථාපි “න වට්ටතී”ති පටික්ඛිත්තො වදති “කප්පියසීසෙන ගණ්හථා”ති। “සාධු උපාසක, සඞ්ඝො පානීයං පිවිස්සති, භණ්ඩකං ධොවිස්සති, මිගපක්ඛිනො පිවිස්සන්තී”ති වත්වා පරිභුඤ්ජිතුං වට්ටති। අථාපි “මම තළාකං වා පොක්ඛරණිං වා සඞ්ඝස්ස <pb V=.58/> දම්මී”ති වුත්තෙ “සාධු උපාසක, සඞ්ඝො පානීයං පිවිස්සතී”තිආදීනි වත්වා පරිභුඤ්ජිතුං වට්ටතියෙව।
bod:යදි පන භික්ඛූහි හත්ථකම්මං යාචිත්වා සහත්ථෙන ච කප්පියපථවිං ඛණිත්වා උදකපරිභොගත්ථාය තළාකං කාරිතං හොති, තඤ්චෙ නිස්සාය සස්සං නිප්ඵාදෙත්වා මනුස්සා විහාරෙ කප්පියභණ්ඩං දෙන්ති, වට්ටති। අථ මනුස්සා එව සඞ්ඝස්ස උපකාරත්ථාය සඞ්ඝිකභූමිං ඛණිත්වා තං නිස්සාය නිප්ඵන්නසස්සතො කප්පියභණ්ඩං දෙන්ති, එතම්පි වට්ටති। “අම්හාකං එකං කප්පියකාරකං ඨපෙථා”ති වුත්තෙ ච ඨපෙතුම්පි ලබ්භති। අථ තෙ මනුස්සා රාජබලිනා උපද්දුතා පක්කමන්ති, අඤ්ඤෙ පටිපජ්ජන්ති, න ච භික්ඛූනං කිඤ්චි දෙන්ති, උදකං වාරෙතුං ලබ්භති, තඤ්ච ඛො කසිකම්මකාලෙයෙව, න සස්සකාලෙ। සචෙ තෙ වදන්ති “නනු, භන්තෙ, පුබ්බෙපි මනුස්සා ඉමං නිස්සාය සස්සං අකංසූ”ති, තතො වත්තබ්බා “තෙ සඞ්ඝස්ස ඉමඤ්ච ඉමඤ්ච උපකාරං අකංසු, ඉදඤ්චිදඤ්ච කප්පියභණ්ඩකං අදංසූ”ති। සචෙ තෙ වදන්ති “මයම්පි දස්සාමා”ති, එවම්පි වට්ටති।
bod:සචෙ පන කොචි අබ්යත්තො අකප්පියවොහාරෙන තළාකං පටිග්ගණ්හාති වා කාරෙති වා, තං භික්ඛූහි න පරිභුඤ්ජිතබ්බං, තං නිස්සාය ලද්ධකප්පියභණ්ඩම්පි අකප්පියමෙව <pb M=.58/>। සචෙ භික්ඛූහි පරිච්චත්තභාවං ඤත්වා සාමිකො වා තස්ස පුත්තධීතරො වා අඤ්ඤො වා කොචි වංසෙ උප්පන්නො පුන කප්පියවොහාරෙන දෙති, වට්ටති। පච්ඡින්නෙ කුලවංසෙ යො තස්ස ජනපදස්ස සාමිකො, සො අච්ඡින්දිත්වා කප්පියවොහාරෙන පුන දෙති චිත්තලපබ්බතෙ භික්ඛුනා නීහටඋදකවාහකං <b>අළනාගරාජමහෙසී</b> විය, එවම්පි වට්ටති। කප්පියවොහාරෙපි උදකවසෙන පටිග්ගහිතතළාකෙ සුද්ධචිත්තානං මත්තිකුද්ධරණපාළිබන්ධනාදීනි ච කාතුං වට්ටති। තං නිස්සාය පන සස්සං කරොන්තෙ දිස්වා කප්පියකාරකං ඨපෙතුං න වට්ටති। යදි තෙ සයමෙව කප්පියභණ්ඩං දෙන්ති, ගහෙතබ්බං। නො චෙ දෙන්ති, න චොදෙතබ්බං। පච්චයවසෙන පටිග්ගහිතතළාකෙ කප්පියකාරකං ඨපෙතුං වට්ටති, මත්තිකුද්ධරණපාළිබන්ධනාදීනි කාරෙතුං න වට්ටති। සචෙ කප්පියකාරකා සයමෙව කරොන්ති, වට්ටති। අබ්යත්තෙන පන ලජ්ජිභික්ඛුනා කාරාපිතෙසු කිඤ්චාපි පටිග්ගහණං කප්පියං, භික්ඛුස්ස පන පයොගපච්චයා උප්පන්නෙන මිස්සත්තා විසගතපිණ්ඩපාතො විය අකප්පියමංසරසමිස්සභොජනං විය ච දුබ්බිනිභොගං හොති, සබ්බෙසං අකප්පියමෙව।
bod:61:සචෙ පන උදකස්ස ඔකාසො අත්ථි, තළාකස්ස පාළි ථිරා, “යථා බහුං උදකං ගණ්හාති, එවං කරොහි, තීරසමීපෙ උදකං කරොහී”ති එවං උදකමෙව විචාරෙති, වට්ටති। උද්ධනෙ <pb V=.59/> අග්ගිං න පාතෙන්ති, “උදකකම්මං ලබ්භතු උපාසකා”ති වත්තුං වට්ටති, “සස්සං කත්වා ආහරථා”ති වත්තුං පන න වට්ටති। සචෙ පන තළාකෙ අතිබහුං උදකං දිස්වා පස්සතො වා පිට්ඨිතො වා මාතිකං නීහරාපෙති, වනං ඡින්දාපෙත්වා කෙදාරෙ කාරාපෙති, පොරාණකෙදාරෙසු වා පකතිභාගං අග්ගහෙත්වා අතිරෙකං ගණ්හාති, නවසස්සෙ වා අපරිච්ඡින්නභාගෙ “එත්තකෙ කහාපණෙ දෙථා”ති කහාපණෙ උට්ඨාපෙති, සබ්බෙසං අකප්පියං।
bod:යො පන “කසථ වපථා”ති අවත්වා “එත්තකාය භූමියා එත්තකො නාම භාගො”ති එවං භූමිං වා පතිට්ඨාපෙති, “එත්තකෙ භූමිභාගෙ අම්හෙහි සස්සං කතං, එත්තකං නාම භාගං ගණ්හථා”ති වදන්තෙසු කස්සකෙසු භූමිප්පමාණගහණත්ථං රජ්ජුයා වා දණ්ඩෙන වා මිනාති, ඛලෙ වා ඨත්වා රක්ඛති, ඛලතො වා නීහරාපෙති, කොට්ඨාගාරෙ වා පටිසාමෙති, තස්සෙව තං අකප්පියං। සචෙ කස්සකා කහාපණෙ ආහරිත්වා “ඉමෙ සඞ්ඝස්ස ආහටා”ති වදන්ති, අඤ්ඤතරො ච භික්ඛු “න සඞ්ඝො කහාපණෙ ඛාදතී”ති සඤ්ඤාය “එත්තකෙහි කහාපණෙහි සාටකෙ ආහරථ <pb M=.59/>, එත්තකෙහි යාගුආදීනි සම්පාදෙථා”ති වදති, යං තෙ ආහරන්ති, තං සබ්බෙසං අකප්පියං। කස්මා? කහාපණානං විචාරිතත්තා। සචෙ ධඤ්ඤං ආහරිත්වා “ඉදං සඞ්ඝස්ස ආහට”න්ති වදන්ති, අඤ්ඤතරො ච භික්ඛු පුරිමනයෙනෙව “එත්තකෙහි වීහීහි ඉදඤ්චිදඤ්ච ආහරථා”ති වදති, යං තෙ ආහරන්ති, තං තස්සෙව අකප්පියං। කස්මා? ධඤ්ඤස්ස විචාරිතත්තා। සචෙ තණ්ඩුලං වා අපරණ්ණං වා ආහරිත්වා “ඉදං සඞ්ඝස්ස ආහට”න්ති වදන්ති, අඤ්ඤතරො ච භික්ඛු පුරිමනයෙනෙව “එත්තකෙහි තණ්ඩුලෙහි ඉදඤ්චිදඤ්ච ආහරථා”ති වදති, යං තෙ ආහරන්ති, තං සබ්බෙසං කප්පියං। කස්මා? කප්පියානං තණ්ඩුලාදීනං විචාරිතත්තා। කයවික්කයෙපි අනාපත්ති කප්පියකාරකස්ස ආචික්ඛිතත්තා।
bod:62:පුබ්බෙ පන චිත්තලපබ්බතෙ එකො භික්ඛු චතුසාලද්වාරෙ “අහො වත ස්වෙ සඞ්ඝස්ස එත්තකප්පමාණෙ පූවෙ පචෙය්යු”න්ති ආරාමිකානං සඤ්ඤාජනනත්ථං භූමියං මණ්ඩලං අකාසි। තං දිස්වා ඡෙකො ආරාමිකො තථෙව කත්වා දුතියදිවසෙ භෙරියා ආකොටිතාය සන්නිපතිතෙ සඞ්ඝෙ පූවං ගහෙත්වා සඞ්ඝත්ථෙරං ආහ – “භන්තෙ, අම්හෙහි ඉතො පුබ්බෙ නෙව පිතූනං, න පිතාමහානං එවරූපං සුතපුබ්බං, එකෙන අය්යෙන චතුසාලද්වාරෙ පූවත්ථාය සඤ්ඤා කතා, ඉතො දානි පභුති අය්යා අත්තනො අත්තනො චිත්තානුරූපං වදන්තු, අම්හාකම්පි ඵාසුවිහාරො භවිස්සතී”ති। මහාථෙරො තතොව නිවත්ති, එකභික්ඛුනාපි පූවො න ගහිතො। එවං පුබ්බෙ තත්රුප්පාදං න පරිභුඤ්ජිංසු। තස්මා –
gax:සල්ලෙඛං <pb V=.60/> අච්චජන්තෙන, අප්පමත්තෙන භික්ඛුනා।
gae:කප්පියෙපි න කාතබ්බා, ආමිසත්ථාය ලොලතාති॥ (පාරා॰ අට්ඨ॰ 2.538-9)।
bod:යො චායං තළාකෙ වුත්තො, පොක්ඛරණීඋදකවාහකමාතිකාදීසුපි එසෙව නයො।
bod:63:පුබ්බණ්ණාපරණ්ණඋච්ඡුඵලාඵලාදීනං විරුහනට්ඨානං යං කිඤ්චි ඛෙත්තං වා වත්ථුං වා “දම්මී”ති වුත්තෙපි “න වට්ටතී”ති පටික්ඛිපිත්වා තළාකෙ වුත්තනයෙනෙව යදා කප්පියවොහාරෙන “චතුපච්චයපරිභොගත්ථාය දම්මී”ති වදති, තදා සම්පටිච්ඡිතබ්බං, “වනං දම්මි අරඤ්ඤං දම්මී”ති වුත්තෙ පන වට්ටති। සචෙ මනුස්සා භික්ඛූහි අනාණත්තායෙව තත්ථ රුක්ඛෙ ඡින්දිත්වා අපරණ්ණාදීනි සම්පාදෙත්වා <pb M=.60/> භික්ඛූනං භාගං දෙන්ති, වට්ටති, අදෙන්තා න චොදෙතබ්බා। සචෙ කෙනචිදෙව අන්තරායෙන තෙසු පක්කන්තෙසු අඤ්ඤෙ කරොන්ති, න ච භික්ඛූනං කිඤ්චි දෙන්ති, තෙ වාරෙතබ්බා। සචෙ වදන්ති “නනු, භන්තෙ, පුබ්බෙ මනුස්සා ඉධ සස්සානි අකංසූ”ති, තතො වත්තබ්බා “තෙ සඞ්ඝස්ස ඉදඤ්චිදඤ්ච කප්පියභණ්ඩං අදංසූ”ති। සචෙ වදන්ති “මයම්පි දස්සාමා”ති, එවං වට්ටති।
bod:කිඤ්චි සස්සුට්ඨානකං භූමිප්පදෙසං සන්ධාය “සීමං දෙමා”ති වදන්ති, වට්ටති। සීමපරිච්ඡෙදනත්ථං පන ථම්භා වා පාසාණා වා සයං න ඨපෙතබ්බා, භූමි නාම අනග්ඝා, අප්පකෙනපි පාරාජිකො භවෙය්ය। ආරාමිකානං පන වත්තබ්බං “ඉමිනා ඨානෙන අම්හාකං සීමා ගතා”ති। සචෙපි හි තෙ අධිකං ගණ්හන්ති, පරියායෙන කථිතත්තා අනාපත්ති। යදි පන රාජරාජමහාමත්තාදයො සයමෙව ථම්භෙ ඨපාපෙත්වා “චත්තාරො පච්චයෙ පරිභුඤ්ජථා”ති දෙන්ති, වට්ටතියෙව।
bod:සචෙ <pb V=.61/> කොචි අන්තොසීමායං තළාකං වා ඛණති, විහාරමජ්ඣෙන වා මාතිකං නෙති, චෙතියඞ්ගණබොධියඞ්ගණාදීනි දුස්සන්ති, වාරෙතබ්බො। සචෙ සඞ්ඝො කිඤ්චි ලභිත්වා ආමිසගරුකතාය න වාරෙති, එකො භික්ඛු වාරෙති, සොව භික්ඛු ඉස්සරො। සචෙ එකො භික්ඛු න වාරෙති “නෙථ තුම්හෙ”ති, තෙසංයෙව පක්ඛො හොති। සඞ්ඝො වාරෙති, සඞ්ඝොව ඉස්සරො। සඞ්ඝිකෙසු හි කම්මෙසු යො ධම්මකම්මං කරොති, සොව ඉස්සරො। සචෙ වාරියමානොපි කරොති, හෙට්ඨා ගහිතං පංසුං හෙට්ඨා පක්ඛිපිත්වා, උපරි ගහිතං පංසුං උපරි පක්ඛිපිත්වා පූරෙතබ්බා।
bod:සචෙ කොචි යථාජාතමෙව උච්ඡුං වා අපරණ්ණං වා අලාබුකුම්භණ්ඩාදිකං වා වල්ලිඵලං දාතුකාමො “එතං සබ්බං උච්ඡුඛෙත්තං අපරණ්ණවත්ථුං වල්ලිඵලාවාටං දම්මී”ති වදති, සහ වත්ථුනා පරාමට්ඨත්තා න වට්ටතීති මහාසුමත්ථෙරො ආහ। මහාපදුමත්ථෙරො පන “අභිලාපමත්තමෙතං, සාමිකානංයෙව හි සො භූමිභාගො, තස්මා වට්ටතී”ති ආහ। “දාසං දම්මී”ති වදති, න වට්ටති। “ආරාමිකං දම්මි, වෙය්යාවච්චකරං දම්මි, කප්පියකාරකං දම්මී”ති වුත්තෙ වට්ටති। සචෙ ආරාමිකො පුරෙභත්තම්පි පච්ඡාභත්තම්පි සඞ්ඝස්සෙව කම්මං කරොති, සාමණෙරස්ස විය සබ්බං භෙසජ්ජං පටිජග්ගනම්පි තස්ස කාතබ්බං। සචෙ පුරෙභත්තමෙව සඞ්ඝස්ස කම්මං කරොති, පච්ඡාභත්තං අත්තනො කරොති, සායං නිවාපො න දාතබ්බො। යෙපි පඤ්චදිවසවාරෙන <pb M=.61/> වා පක්ඛවාරෙන වා සඞ්ඝස්ස කම්මං කත්වා සෙසකාලෙ අත්තනො කම්මං කරොන්ති, තෙසම්පි කරණකාලෙයෙව භත්තඤ්ච නිවාපො ච දාතබ්බො। සචෙ සඞ්ඝස්ස කම්මං නත්ථි, අත්තනොයෙව කම්මං කත්වා ජීවන්ති, තෙ චෙ හත්ථකම්මමූලං ආනෙත්වා දෙන්ති, ගහෙතබ්බං। නො චෙ දෙන්ති, න කිඤ්චි වත්තබ්බා। යං කිඤ්චි රජකදාසම්පි පෙසකාරදාසම්පි ආරාමිකනාමෙන සම්පටිච්ඡිතුං වට්ටති।
bod:සචෙ “ගාවො දෙමා”ති වදන්ති, “න වට්ටතී”ති පටික්ඛිපිතබ්බා। ඉමා ගාවො කුතොති। පණ්ඩිතෙහි පඤ්චගොරසපරිභොගත්ථාය දින්නාති। “මයම්පි පඤ්චගොරසපරිභොගත්ථාය දෙමා”ති වුත්තෙ වට්ටන්ති। අජිකාදීසුපි එසෙව නයො। “හත්ථිං දෙම, අස්සං, මහිංසං, කුක්කුටං, සූකරං දෙමා”ති වදන්ති, සම්පටිච්ඡිතුං න වට්ටති। සචෙ කෙචි මනුස්සා “අප්පොස්සුක්කා, භන්තෙ, තුම්හෙ හොථ, මයං ඉමෙ ගහෙත්වා තුම්හාකං කප්පියභණ්ඩං දස්සාමා”ති ගණ්හන්ති, වට්ටති। කුක්කුටසූකරෙ “සුඛං ජීවන්තූ”ති අරඤ්ඤෙ විස්සජ්ජාපෙතුං වට්ටති। “ඉමං තළාකං, ඉමං ඛෙත්තං, ඉමං වත්ථුං විහාරස්ස දෙමා”ති වුත්තෙ පටික්ඛිපිතුං න ලබ්භති।
bod:64:සචෙ කොචි භික්ඛුං උද්දිස්ස දූතෙන හිරඤ්ඤසුවණ්ණාදිචීවරචෙතාපන්නං පහිණෙය්ය “ඉමිනා චීවරචෙතාපන්නෙන චීවරං චෙතාපෙත්වා ඉත්ථන්නාමං භික්ඛුං චීවරෙන අච්ඡාදෙහී”ති, සො චෙ දූතො තං භික්ඛුං උපසඞ්කමිත්වා එවං වදෙය්ය “ඉදං ඛො, භන්තෙ, ආයස්මන්තං උද්දිස්ස චීවරචෙතාපන්නං ආභතං, පටිග්ගණ්හතු ආයස්මා චීවරචෙතාපන්න”න්ති, තෙන භික්ඛුනා සො දූතො එවමස්ස වචනීයො “න ඛො මයං, ආවුසො, චීවරචෙතාපන්නං පටිග්ගණ්හාම, චීවරඤ්ච ඛො මයං පටිග්ගණ්හාම කාලෙන කප්පිය”න්ති। සො චෙ දූතො තං භික්ඛුං එවං වදෙය්ය “අත්ථි පනායස්මතො කොචි වෙය්යාවච්චකරො”ති, චීවරත්ථිකෙන භික්ඛුනා වෙය්යාවච්චකරො නිද්දිසිතබ්බො ආරාමිකො වා උපාසකො වා “එසො ඛො, ආවුසො, භික්ඛූනං වෙය්යාවච්චකරො”ති। න වත්තබ්බො “තස්ස දෙහී”ති වා “සො වා නික්ඛිපිස්සති, සො වා පරිවත්තෙස්සති, සො වා චෙතාපෙස්සතී”ති <pb V=.62/>। සො චෙ දූතො තං වෙය්යාවච්චකරං සඤ්ඤාපෙත්වා තං භික්ඛුං උපසඞ්කමිත්වා එවං වදෙය්ය “යං ඛො, භන්තෙ, ආයස්මා වෙය්යාවච්චකරං නිද්දිසි, ආණත්තො සො මයා, උපසඞ්කමතු ආයස්මා කාලෙන, චීවරෙන තං අච්ඡාදෙස්සතී”ති। චීවරත්ථිකෙන භික්ඛුනා වෙය්යාවච්චකරො උපසඞ්කමිත්වා ද්වත්තික්ඛත්තුං චොදෙතබ්බො සාරෙතබ්බො <pb M=.62/> “අත්ථො මෙ, ආවුසො, චීවරෙනා”ති। න වත්තබ්බො “දෙහි මෙ චීවරං, ආහර මෙ චීවරං, පරිවත්තෙහි මෙ චීවරං, චෙතාපෙහි මෙ චීවර”න්ති। සචෙ ද්වත්තික්ඛත්තුං චොදයමානො සාරයමානො තං චීවරං අභිනිප්ඵාදෙති, ඉච්චෙතං කුසලං। නො චෙ අභිනිප්ඵාදෙති, තත්ථ ගන්ත්වා චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතෙන උද්දිස්ස ඨාතබ්බං, න ආසනෙ නිසීදිතබ්බං, න ආමිසං පටිග්ගහෙතබ්බං, න ධම්මො භාසිතබ්බො। “කිං කාරණා ආගතොසී”ති පුච්ඡියමානෙන “ජානාහි, ආවුසො”ති එත්තකමෙව වත්තබ්බං।
bod:සචෙ ආසනෙ වා නිසීදති, ආමිසං වා පටිග්ගණ්හාති, ධම්මං වා භාසති, ඨානං භඤ්ජති। සචෙ චතුක්ඛත්තුං චොදෙති, චතුක්ඛත්තුං ඨාතබ්බං। පඤ්චක්ඛත්තුං චොදෙති, ද්වික්ඛත්තුං ඨාතබ්බං। ඡක්ඛත්තුං චොදෙති, න ඨාතබ්බං। එකාය හි චොදනාය ඨානද්වයං භඤ්ජති। යථා ඡක්ඛත්තුං චොදෙත්වා න ඨාතබ්බං, එවං ද්වාදසක්ඛත්තුං ඨත්වා න චොදෙතබ්බං। තස්මා සචෙ චොදෙතියෙව න තිට්ඨති, ඡ චොදනා ලබ්භන්ති। සචෙ තිට්ඨතියෙව න චොදෙති, ද්වාදස ඨානානි ලබ්භන්ති। සචෙ චොදෙතිපි තිට්ඨතිපි, එකාය චොදනාය ද්වෙ ඨානානි හාපෙතබ්බානි। තත්ථ යො එකදිවසමෙව පුනප්පුනං ගන්ත්වා ඡක්ඛත්තුං චොදෙති, සකිංයෙව වා ගන්ත්වා “අත්ථො මෙ, ආවුසො, චීවරෙනා”ති ඡක්ඛත්තුං වදති, තත්ථ එකදිවසමෙව පුනප්පුනං ගන්ත්වා ද්වාදසක්ඛත්තුං තිට්ඨති, සකිමෙව වා ගන්ත්වා තත්ර තත්ර ඨානෙ තිට්ඨති, සොපි සබ්බචොදනායො සබ්බට්ඨානානි ච භඤ්ජති, කො පන වාදො නානාදිවසෙසු। තතො චෙ උත්තරි වායමමානො තං චීවරං අභිනිප්ඵාදෙති, පයොගෙ දුක්කටං, පටිලාභෙන නිස්සග්ගියං හොති। නො චෙ සක්කොති තං අභිනිප්ඵාදෙතුං, යතො රාජතො රාජමහාමත්තතො වා අස්ස භික්ඛුනො තං චීවරචෙතාපන්නං ආනීතං, තස්ස සන්තිකං සාමං වා ගන්තබ්බං, දූතො වා පාහෙතබ්බො “යං ඛො තුම්හෙ ආයස්මන්තො භික්ඛුං උද්දිස්ස චීවරචෙතාපන්නං පහිණිත්ථ, න තං තස්ස භික්ඛුනො කිඤ්චි අත්ථං අනුභොති, යුඤ්ජන්තායස්මන්තො සකං, මා තුම්හාකං සන්තකං විනස්සතූ”ති। අයං තත්ථ සාමීචි। යො පන නෙව සාමං ගච්ඡති, න දූතං පාහෙති, වත්තභෙදෙ දුක්කටං ආපජ්ජති।
bod:65:කිං පන (පාරා॰ අට්ඨ॰ 2.538-9) සබ්බකප්පියකාරකෙසු එවං පටිපජ්ජිතබ්බන්ති? න පටිපජ්ජිතබ්බං। අයඤ්හි කප්පියකාරකො නාම සඞ්ඛෙපතො දුවිධො නිද්දිට්ඨො <pb V=.63/> අනිද්දිට්ඨො ච। තත්ථ නිද්දිට්ඨො දුවිධො භික්ඛුනා නිද්දිට්ඨො දූතෙන නිද්දිට්ඨොති। අනිද්දිට්ඨොපි දුවිධො <pb M=.63/> මුඛවෙවටිකකප්පියකාරකො පරම්මුඛකප්පියකාරකොති। තෙසු භික්ඛුනා නිද්දිට්ඨො සම්මුඛාසම්මුඛවසෙන චතුබ්බිධො හොති, තථා දූතෙන නිද්දිට්ඨොපි। කථං? ඉධෙකච්චො භික්ඛුස්ස චීවරත්ථාය දූතෙන අකප්පියවත්ථුං පහිණති, දූතො තං භික්ඛුං උපසඞ්කමිත්වා “ඉදං, භන්තෙ, ඉත්ථන්නාමෙන තුම්හාකං චීවරත්ථාය පහිතං, ගණ්හථ න”න්ති වදති, භික්ඛු “නයිදං කප්පතී”ති පටික්ඛිපති, දූතො “අත්ථි පන තෙ, භන්තෙ, වෙය්යාවච්චකරො”ති පුච්ඡති, පුඤ්ඤත්ථිකෙහි ච උපාසකෙහි “භික්ඛූනං වෙය්යාවච්චං කරොථා”ති ආණත්තා වා, භික්ඛූනං වා සන්දිට්ඨසම්භත්තා කෙචි වෙය්යාවච්චකරා හොන්ති, තෙසං අඤ්ඤතරො තස්මිං ඛණෙ භික්ඛුස්ස සන්තිකෙ නිසින්නො හොති, භික්ඛු තං නිද්දිසති “අයං භික්ඛූනං වෙය්යාවච්චකරො”ති, දූතො තස්ස හත්ථෙ අකප්පියවත්ථුං දත්වා “ථෙරස්ස චීවරං කිණිත්වා දෙහී”ති ගච්ඡති, අයං භික්ඛුනා සම්මුඛානිද්දිට්ඨො।
bod:නො චෙ භික්ඛුස්ස සන්තිකෙ නිසින්නො හොති, අපිච ඛො භික්ඛු නිද්දිසති “අසුකස්මිං නාම ගාමෙ ඉත්ථන්නාමො භික්ඛූනං වෙය්යාවච්චකරො”ති, සො ගන්ත්වා තස්ස හත්ථෙ අකප්පියවත්ථුං දත්වා “ථෙරස්ස චීවරං කිණිත්වා දදෙය්යාසී”ති ආගන්ත්වා භික්ඛුස්ස ආරොචෙත්වා ගච්ඡති, අයමෙකො භික්ඛුනා අසම්මුඛානිද්දිට්ඨො।
bod:න හෙව ඛො සො දූතො අත්තනා ආගන්ත්වා ආරොචෙති, අපිච ඛො අඤ්ඤං පහිණති “දින්නං මයා, භන්තෙ, තස්ස හත්ථෙ චීවරචෙතාපන්නං, තුම්හෙ චීවරං ගණ්හෙය්යාථා”ති, අයං දුතියො භික්ඛුනා අසම්මුඛානිද්දිට්ඨො।
bod:න හෙව ඛො අඤ්ඤං පහිණති, අපිච ගච්ඡන්තොව භික්ඛුං වදති “අහං තස්ස හත්ථෙ චීවරචෙතාපන්නං දස්සාමි, තුම්හෙ චීවරං ගණ්හෙය්යාථා”ති, අයං තතියො භික්ඛුනා අසම්මුඛානිද්දිට්ඨොති එවං එකො සම්මුඛානිද්දිට්ඨො තයො අසම්මුඛානිද්දිට්ඨාති ඉමෙ චත්තාරො භික්ඛුනා නිද්දිට්ඨවෙය්යාවච්චකරා නාම। එතෙසු ඉධ වුත්තනයෙනෙව පටිපජ්ජිතබ්බං।
bod:අපරො භික්ඛු පුරිමනයෙනෙව දූතෙන පුච්ඡිතො නත්ථිතාය වා අවිචාරෙතුකාමතාය වා “නත්ථම්හාකං කප්පියකාරකො”ති වදති, තස්මිං ඛණෙ කොචි මනුස්සො ආගච්ඡති, දූතො තස්ස හත්ථෙ අකප්පියවත්ථුං දත්වා “ඉමස්ස හත්ථතො චීවරං ගණ්හෙය්යාථා”ති වත්වා ගච්ඡති, අයං දූතෙන සම්මුඛානිද්දිට්ඨොති එවං එකො සම්මුඛානිද්දිට්ඨො।
bod:අපරො <pb M=.64/> <pb V=.64/> දූතො ගාමං පවිසිත්වා අත්තනා අභිරුචිතස්ස කස්සචි හත්ථෙ අකප්පියවත්ථුං දත්වා පුරිමනයෙනෙව ආගන්ත්වා වා ආරොචෙති, අඤ්ඤං වා පහිණති “අහං අසුකස්ස නාම හත්ථෙ චීවරචෙතාපන්නං දස්සාමි, තුම්හෙ චීවරං ගණ්හෙය්යාථා”ති වත්වා වා ගච්ඡති, අයං තතියො දූතෙන අසම්මුඛානිද්දිට්ඨොති එවං එකො සම්මුඛානිද්දිට්ඨො තයො අසම්මුඛානිද්දිට්ඨාති ඉමෙ චත්තාරො දූතෙන නිද්දිට්ඨවෙය්යාවච්චකරා නාම। එතෙසු මෙණ්ඩකසික්ඛාපදෙ වුත්තනයෙනෙව පටිපජ්ජිතබ්බං। වුත්තඤ්හෙතං –
ind:“සන්ති, භික්ඛවෙ, මනුස්සා සද්ධා පසන්නා, තෙ කප්පියකාරකානං හත්ථෙ හිරඤ්ඤං උපනික්ඛිපන්ති ‘ඉමිනා යං අය්යස්ස කප්පියං, තං දෙථා’ති। අනුජානාමි, භික්ඛවෙ, යං තතො කප්පියං, තං සාදිතුං, න ත්වෙවාහං, භික්ඛවෙ, ‘කෙනචි පරියායෙන ජාතරූපරජතං සාදිතබ්බං පරියෙසිතබ්බ’න්ති වදාමී”ති (මහාව॰ 299)।
bod:එත්ථ චොදනාය පරිමාණං නත්ථි, මූලං අසාදියන්තෙන සහස්සක්ඛත්තුම්පි චොදනාය වා ඨානෙන වා කප්පියභණ්ඩං සාදිතුං වට්ටති। නො චෙ දෙති, අඤ්ඤං කප්පියකාරකං ඨපෙත්වාපි ආහරාපෙතබ්බං। සචෙ ඉච්ඡති, මූලසාමිකානම්පි කථෙතබ්බං। නො චෙ ඉච්ඡති, න කථෙතබ්බං।
bod:අපරො භික්ඛු පුරිමනයෙනෙව දූතෙන පුච්ඡිතො “නත්ථම්හාකං කප්පියකාරකො”ති වදති, තදඤ්ඤො සමීපෙ ඨිතො සුත්වා “ආහර භො, අහං අය්යස්ස චීවරං චෙතාපෙත්වා දස්සාමී”ති වදති। දූතො “හන්ද භො දදෙය්යාසී”ති තස්ස හත්ථෙ දත්වා භික්ඛුස්ස අනාරොචෙත්වාව ගච්ඡති, අයං මුඛවෙවටිකකප්පියකාරකො। අපරො භික්ඛුනො උපට්ඨාකස්ස වා අඤ්ඤස්ස වා හත්ථෙ අකප්පියවත්ථුං දත්වා “ථෙරස්ස චීවරං දදෙය්යාසී”ති එත්තොව පක්කමති, අයං පරම්මුඛාකප්පියකාරකොති ඉමෙ ද්වෙ අනිද්දිට්ඨකප්පියකාරකා නාම। එතෙසු අඤ්ඤාතකඅප්පවාරිතෙසු විය පටිපජ්ජිතබ්බං। සචෙ සයමෙව චීවරං ආනෙත්වා දදන්ති, ගහෙතබ්බං। නො චෙ, න කිඤ්චි වත්තබ්බා। යථා ච දූතස්ස හත්ථෙ චීවරත්ථාය අකප්පියවත්ථුම්හි පෙසිතෙ විනිච්ඡයො වුත්තො, එවං පිණ්ඩපාතාදීනම්පි අත්ථාය පෙසිතෙ සයං ආගන්ත්වා දීයමානෙ ච විනිච්ඡයො වෙදිතබ්බො।
bod:66:උපනික්ඛිත්තසාදියනෙ <pb M=.65/> පන අයං විනිච්ඡයො (පාරා॰ අට්ඨ॰ 2.583-4) – කිඤ්චි අකප්පියවත්ථුං පාදමූලෙ ඨපෙත්වා “ඉදං අය්යස්ස හොතූ”ති වුත්තෙ සචෙපි චිත්තෙන සාදියති, ගණ්හිතුකාමො හොති, කායෙන වා වාචාය වා “නයිදං කප්පතී”ති පටික්ඛිපති, අනාපත්ති <pb V=.65/>। කායවාචාහි වා අප්පටික්ඛිපිත්වාපි සුද්ධචිත්තො හුත්වා “නයිදං අම්හාකං කප්පතී”ති න සාදියති, අනාපත්තියෙව। තීසු ද්වාරෙසු හි යෙන කෙනචි පටික්ඛිත්තං පටික්ඛිත්තමෙව හොති। සචෙ පන කායවාචාහි අප්පටික්ඛිපිත්වා චිත්තෙන අධිවාසෙති, කායවාචාහි කත්තබ්බස්ස පටික්ඛෙපස්ස අකරණතො අකිරියසමුට්ඨානං කායද්වාරෙ ච වචීද්වාරෙ ච ආපත්තිං ආපජ්ජති, මනොද්වාරෙ පන ආපත්ති නාම නත්ථි।
bod:එකො සතං වා සහස්සං වා පාදමූලෙ ඨපෙති “තුය්හිදං හොතූ”ති, භික්ඛු “නයිදං කප්පතී”ති පටික්ඛිපති, උපාසකො “පරිච්චත්තං මයා තුම්හාක”න්ති ගතො, අඤ්ඤො තත්ථ ආගන්ත්වා පුච්ඡති “කිං, භන්තෙ, ඉද”න්ති, යං තෙන ච අත්තනා ච වුත්තං, තං ආචික්ඛිතබ්බං। සො චෙ වදති “ගොපයිස්සාමහං, භන්තෙ, ගුත්තට්ඨානං දස්සෙථා”ති, සත්තභූමිකම්පි පාසාදං අභිරුහිත්වා “ඉදං ගුත්තට්ඨාන”න්ති ආචික්ඛිතබ්බං, “ඉධ නික්ඛිපාහී”ති න වත්තබ්බං। එත්තාවතා කප්පියඤ්ච අකප්පියඤ්ච නිස්සාය ඨිතං හොති, ද්වාරං පිදහිත්වා රක්ඛන්තෙන වසිතබ්බං। සචෙ කිඤ්චි වික්කායිකභණ්ඩං පත්තං වා චීවරං වා ගහෙත්වා ආගච්ඡති, “ඉදං ගහෙස්සථ, භන්තෙ”ති වුත්තෙ “උපාසක, අත්ථි අම්හාකං ඉමිනා අත්ථො, වත්ථු ච එවරූපං නාම සංවිජ්ජති, කප්පියකාරකො නත්ථී”ති වත්තබ්බං। සචෙ සො වදති “අහං කප්පියකාරකො භවිස්සාමි, ද්වාරං විවරිත්වා දෙථා”ති, ද්වාරං විවරිත්වා “ඉමස්මිං ඔකාසෙ ඨපිත”න්ති වත්තබ්බං, “ඉදං ගණ්හා”ති න වත්තබ්බං। එවම්පි කප්පියඤ්ච අකප්පියඤ්ච නිස්සාය ඨිතමෙව හොති। සො චෙ තං ගහෙත්වා තස්ස කප්පියභණ්ඩං දෙති, වට්ටති। සචෙ අධිකං ගණ්හාති, “න මයං තව භණ්ඩං ගණ්හාම, නික්ඛමාහී”ති වත්තබ්බො।
bod:67:යෙන පන ජාතරූපාදිචතුබ්බිධං නිස්සග්ගියවත්ථු පටිග්ගහිතං, තෙන කිං කාතබ්බන්ති? සඞ්ඝමජ්ඣෙ නිස්සජ්ජිතබ්බං। කථං? තෙන භික්ඛුනා (පාරා॰ 584) සඞ්ඝං උපසඞ්කමිත්වා එකංසං උත්තරාසඞ්ගං කරිත්වා වුඩ්ඪානං භික්ඛූනං පාදෙ වන්දිත්වා උක්කුටිකං නිසීදිත්වා අඤ්ජලිං පග්ගහෙත්වා එවමස්ස වචනීයො “අහං, භන්තෙ, රූපියං <pb M=.66/> පටිග්ගහෙසිං, ඉදං මෙ නිස්සග්ගියං, ඉමාහං නිස්සජ්ජාමී”ති නිස්සජ්ජිත්වා ආපත්ති දෙසෙතබ්බා। බ්යත්තෙන භික්ඛුනා පටිබලෙන ආපත්ති පටිග්ගහෙතබ්බා। සචෙ තත්ථ ආගච්ඡති ආරාමිකො වා උපාසකො වා, සො වත්තබ්බො “ආවුසො, ඉදං ජානාහී”ති। සචෙ සො භණති “ඉමිනා කිං ආහරිස්සාමී”ති, න වත්තබ්බො “ඉමං වා ඉමං වා ආහරා”ති, කප්පියං ආචික්ඛිතබ්බං සප්පිං වා තෙලං වා මධුං වා ඵාණිතං වා। ආචික්ඛන්තෙන ච “ඉමිනා සප්පිං වා තෙලං වා මධුං වා ඵාණිතං වා ආහරා”ති න වත්තබ්බං, “ඉදඤ්චිදඤ්ච සඞ්ඝස්ස කප්පිය”න්ති එත්තකමෙව වත්තබ්බං। සචෙ සො තෙන <pb V=.66/> පරිවත්තෙත්වා කප්පියං ආහරති, රූපියපටිග්ගාහකං ඨපෙත්වා සබ්බෙහෙව භාජෙත්වා පරිභුඤ්ජිතබ්බං, රූපියපටිග්ගාහකෙන භාගො න ගහෙතබ්බො।
bod:අඤ්ඤෙසං (පාරා॰ අට්ඨ॰ 2.583-4) භික්ඛූනං වා ආරාමිකානං වා පත්තභාගම්පි ලභිත්වා පරිභුඤ්ජිතුං න වට්ටති, අන්තමසො මක්කටාදීහි තතො හරිත්වා අරඤ්ඤෙ ඨපිතං වා තෙසං හත්ථතො ගළිතං වා තිරච්ඡානපටිග්ගහිතම්පි පංසුකූලම්පි න වට්ටතියෙව। තතො ආහටෙන ඵාණිතෙන සෙනාසනධූපනම්පි න වට්ටති। සප්පිනා වා තෙලෙන වා පදීපං කත්වා දීපාලොකෙ නිපජ්ජිතුං, කසිණපරිකම්මං කාතුං, පොත්ථකම්පි වාචෙතුං න වට්ටති। තෙලමධුඵාණිතෙහි පන සරීරෙ වණං මක්ඛෙතුං න වට්ටතියෙව। තෙන වත්ථුනා මඤ්චපීඨාදීනි වා ගණ්හන්ති, උපොසථාගාරං වා භොජනසාලං වා කරොන්ති, පරිභුඤ්ජිතුං න වට්ටති। ඡායාපි ගෙහපරිච්ඡෙදෙන ඨිතාව න වට්ටති, පරිච්ඡෙදාතික්කන්තා ආගන්තුකත්තා වට්ටති। තං වත්ථුං විස්සජ්ජෙත්වා කතෙන මග්ගෙනපි සෙතුනාපි නාවායපි උළුම්පෙනාපි ගන්තුං න වට්ටති। තෙන වත්ථුනා ඛණාපිතාය පොක්ඛරණියා උබ්භිදොදකං පාතුං වා පරිභුඤ්ජිතුං වා න වට්ටති। අන්තො උදකෙ පන අසති අඤ්ඤං ආගන්තුකං උදකං වා වස්සොදකං වා පවිට්ඨං වට්ටති। කීතාය යෙන සද්ධිං කීතා, තං ආගන්තුකම්පි න වට්ටති। තං වත්ථුං උපනික්ඛෙපං ඨපෙත්වා සඞ්ඝො පච්චයෙ පරිභුඤ්ජති, තෙපි පච්චයා තස්ස න වට්ටන්ති। ආරාමො ගහිතො හොති, සොපි පරිභුඤ්ජිතුං න වට්ටති। යදි භූමිපි බීජම්පි අකප්පියං, නෙව භූමිං, න ඵලං පරිභුඤ්ජිතුං වට්ටති। සචෙ භූමිංයෙව කිණිත්වා අඤ්ඤානි බීජානි රොපිතානි, ඵලං වට්ටති। අථ බීජානි කිණිත්වා කප්පියභූමියං රොපිතානි, ඵලං න වට්ටති, භූමියං නිසීදිතුං වා නිපජ්ජිතුං වා වට්ටති।
bod:සචෙ <pb M=.67/> පන තත්ථ ආගතො කප්පියකාරකො තං පරිවත්තෙත්වා සඞ්ඝස්ස කප්පියං සප්පිතෙලාදිං ආහරිතුං න ජානාති, සො වත්තබ්බො “ආවුසො, ඉමං ඡඩ්ඩෙහී”ති। සචෙ සො ඡඩ්ඩෙති, ඉච්චෙතං කුසලං। නො චෙ ඡඩ්ඩෙති, පඤ්චහඞ්ගෙහි සමන්නාගතො භික්ඛු රූපියඡඩ්ඩකො සම්මන්නිතබ්බො යො න ඡන්දාගතිං ගච්ඡෙය්ය, න දොසාගතිං ගච්ඡෙය්ය, න මොහාගතිං ගච්ඡෙය්ය, න භයාගතිං ගච්ඡෙය්ය, ඡඩ්ඩිතාඡඩ්ඩිතඤ්ච ජානෙය්ය। එවඤ්ච පන සම්මන්නිතබ්බො, පඨමං භික්ඛු යාචිතබ්බො, යාචිත්වා බ්යත්තෙන භික්ඛුනා පටිබලෙන සඞ්ඝො ඤාපෙතබ්බො –
ind:“සුණාතු මෙ, භන්තෙ, සඞ්ඝො, යදි සඞ්ඝස්ස පත්තකල්ලං, සඞ්ඝො ඉත්ථන්නාමං භික්ඛුං රූපියඡඩ්ඩකං සම්මන්නෙය්ය, එසා ඤත්ති। සුණාතු මෙ, භන්තෙ, සඞ්ඝො, සඞ්ඝො ඉත්ථන්නාමං භික්ඛුං රූපියඡඩ්ඩකං සම්මන්නති, යස්සායස්මතො ඛමති ඉත්ථන්නාමස්ස භික්ඛුනො රූපියඡඩ්ඩකස්ස සම්මුති <pb V=.67/>, සො තුණ්හස්ස। යස්ස නක්ඛමති, සො භාසෙය්ය। සම්මතො සඞ්ඝෙන ඉත්ථන්නාමො භික්ඛු රූපියඡඩ්ඩකො, ඛමති සඞ්ඝස්ස, තස්මා තුණ්හී, එවමෙතං ධාරයාමී”ති (පාරා॰ 585)।
bod:68:තෙන සම්මතෙන (පාරා॰ අට්ඨ॰ 2.585) භික්ඛුනා නිමිත්තං අකත්වා අක්ඛීනි නිමීලෙත්වා නදියා වා පපාතෙ වා වනගහනෙ වා ගූථං විය අනපෙක්ඛෙන පතිතොකාසං අසමන්නාරහන්තෙන ඡඩ්ඩෙතබ්බං। සචෙ නිමිත්තං කත්වා පාතෙති, දුක්කටං ආපජ්ජති। එවං ජිගුච්ඡිතබ්බෙපි රූපියෙ භගවා පරියායෙන භික්ඛූනං පරිභොගං ආචික්ඛි। රූපියපටිග්ගාහකස්ස පන කෙනචි පරියායෙන තතො උප්පන්නපච්චයපරිභොගො න වට්ටති। යථා චායං එතස්ස න වට්ටති, එවං අසන්තසම්භාවනාය වා කුලදූසකකම්මෙන වා කුහනාදීහි වාඋප්පන්නපච්චයා නෙව තස්ස, න අඤ්ඤස්ස වට්ටන්ති, ධම්මෙන සමෙන උප්පන්නාපි අපච්චවෙක්ඛිත්වා පරිභුඤ්ජිතුං න වට්ටන්ති। චත්තාරො හි පරිභොගා – ථෙය්යපරිභොගො ඉණපරිභොගො දායජ්ජපරිභොගො සාමිපරිභොගොති। තත්ථ සඞ්ඝමජ්ඣෙපි නිසීදිත්වා පරිභුඤ්ජන්තස්ස දුස්සීලස්ස පරිභොගො <b>ථෙය්යපරිභොගො</b> නාම। සීලවතො අපච්චවෙක්ඛිතපරිභොගො <b>ඉණපරිභොගො</b> නාම। තස්මා චීවරං පරිභොගෙ පරිභොගෙ පච්චවෙක්ඛිතබ්බං, පිණ්ඩපාතො ආලොපෙ ආලොපෙ <pb M=.68/>, තථා අසක්කොන්තෙන පුරෙභත්තපච්ඡාභත්තපුරිමයාමමජ්ඣිමයාමපච්ඡිමයාමෙසු। සචස්ස අපච්චවෙක්ඛතො අරුණො උග්ගච්ඡති, ඉණපරිභොගට්ඨානෙ තිට්ඨති। සෙනාසනම්පි පරිභොගෙ පරිභොගෙ පච්චවෙක්ඛිතබ්බං। භෙසජ්ජස්ස පටිග්ගහණෙපි පරිභොගෙපි සතිපච්චයතා වට්ටති, එවං සන්තෙපි පටිග්ගහණෙ සතිං කත්වා පරිභොගෙ අකරොන්තස්සෙව ආපත්ති, පටිග්ගහණෙ පන සතිං අකත්වා පරිභොගෙ කරොන්තස්ස අනාපත්ති। චතුබ්බිධා හි සුද්ධි – දෙසනාසුද්ධි සංවරසුද්ධි පරියෙට්ඨිසුද්ධි පච්චවෙක්ඛණසුද්ධීති।
bod:තත්ථ <b>දෙසනාසුද්ධි</b> නාම පාතිමොක්ඛසංවරසීලං। තඤ්හි දෙසනාය සුජ්ඣනතො “දෙසනාසුද්ධී”ති වුච්චති। <b>සංවරසුද්ධි</b> නාම ඉන්ද්රියසංවරසීලං। තඤ්හි “න පුනෙවං කරිස්සාමී”ති චිත්තාධිට්ඨානසංවරෙනෙව සුජ්ඣනතො “සංවරසුද්ධී”ති වුච්චති। <b>පරියෙට්ඨිසුද්ධි</b> නාම ආජීවපාරිසුද්ධිසීලං। තඤ්හි අනෙසනං පහාය ධම්මෙන සමෙන පච්චයෙ උප්පාදෙන්තස්ස පරියෙසනාය සුද්ධත්තා “පරියෙට්ඨිසුද්ධී”ති වුච්චති। <b>පච්චවෙක්ඛණසුද්ධි</b> නාම පච්චයපරිභොගසන්නිස්සිතසීලං। තඤ්හි “පටිසඞ්ඛා යොනිසො චීවරං පටිසෙවාමී”තිආදිනා (ම॰ නි॰ 1.23; අ॰ නි॰ 6.58) නයෙන වුත්තෙන පච්චවෙක්ඛණෙන සුජ්ඣනතො “පච්චවෙක්ඛණසුද්ධී”ති <pb V=.68/> වුච්චති, තෙන වුත්තං “පටිග්ගහණෙ පන සතිං අකත්වා පරිභොගෙ කරොන්තස්ස අනාපත්තී”ති।
bod:සත්තන්නං සෙක්ඛානං පච්චයපරිභොගො <b>දායජ්ජපරිභොගො</b> නාම। තෙ හි භගවතො පුත්තා, තස්මා පිතුසන්තකානං පච්චයානං දායාදා හුත්වා තෙ පච්චයෙ පරිභුඤ්ජන්ති। කිං පන තෙ භගවතො පච්චයෙ පරිභුඤ්ජන්ති, ගිහීනං පච්චයෙ පරිභුඤ්ජන්තීති? ගිහීහි දින්නාපි භගවතා අනුඤ්ඤාතත්තා භගවතො සන්තකා හොන්ති, තස්මා භගවතො පච්චයෙ පරිභුඤ්ජන්තීති වෙදිතබ්බං। <b>ධම්මදායාදසුත්ත</b> (ම॰ නි॰ 1.29 ආදයො) ඤ්චෙත්ථ සාධකං। ඛීණාසවානං පරිභොගො <b>සාමිපරිභොගො</b> නාම। තෙ හි තණ්හාය දාසබ්යං අතීතත්තා සාමිනො හුත්වා පරිභුඤ්ජන්ති। ඉති ඉමෙසු පරිභොගෙසු සාමිපරිභොගො ච දායජ්ජපරිභොගො ච සබ්බෙසම්පි වට්ටති, ඉණපරිභොගො න වට්ටති, ථෙය්යපරිභොගෙ කථායෙව නත්ථි।
bod:අපරෙපි චත්තාරො පරිභොගා – ලජ්ජිපරිභොගො අලජ්ජිපරිභොගො ධම්මියපරිභොගො අධම්මියපරිභොගොති। තත්ථ අලජ්ජිනො ලජ්ජිනා සද්ධිං <pb M=.69/> පරිභොගො වට්ටති, ආපත්තියා න කාරෙතබ්බො। ලජ්ජිනො අලජ්ජිනා සද්ධිං යාව න ජානාති, තාව වට්ටති। ආදිතො පට්ඨාය හි අලජ්ජී නාම නත්ථි, තස්මා යදාස්ස අලජ්ජිභාවං ජානාති, තදා වත්තබ්බො “තුම්හෙ කායද්වාරෙ වචීද්වාරෙ ච වීතික්කමං කරොථ, තං අප්පතිරූපං, මා එවමකත්ථා”ති। සචෙ අනාදියිත්වා කරොතියෙව, යදි තෙන සද්ධිං පරිභොගං කරොති, සොපි අලජ්ජීයෙව හොති। යොපි අත්තනො භාරභූතෙන අලජ්ජිනා සද්ධිං පරිභොගං කරොති, සොපි නිවාරෙතබ්බො। සචෙ න ඔරමති, අයම්පි අලජ්ජීයෙව හොති। එවං එකො අලජ්ජී අලජ්ජිසතම්පි කරොති। අලජ්ජිනො පන අලජ්ජිනාව සද්ධිං පරිභොගෙ ආපත්ති නාම නත්ථි। ලජ්ජිනො ලජ්ජිනා සද්ධිං පරිභොගො ද්වින්නං ඛත්තියකුමාරානං සුවණ්ණපාතියං භොජනසදිසො। ධම්මියාධම්මියපරිභොගො පච්චයවසෙනෙව වෙදිතබ්බො। තත්ථ සචෙ පුග්ගලොපි අලජ්ජී, පිණ්ඩපාතොපි අධම්මියො, උභො ජෙගුච්ඡා। පුග්ගලො අලජ්ජී, පිණ්ඩපාතො ධම්මියො, පුග්ගලං ජිගුච්ඡිත්වා පිණ්ඩපාතො න ගහෙතබ්බො। <b>මහාපච්චරියං</b> පන “දුස්සීලො සඞ්ඝතො උද්දෙසභත්තාදීනි ලභිත්වා සඞ්ඝස්සෙව දෙති, එතානි යථාදානමෙව ගහිතත්තා වට්ටන්තී”ති වුත්තං। පුග්ගලො ලජ්ජී, පිණ්ඩපාතො අධම්මියො, පිණ්ඩපාතො ජෙගුච්ඡො න ගහෙතබ්බො। පුග්ගලො ලජ්ජී, පිණ්ඩපාතොපි ධම්මියො, වට්ටති।
bod:අපරෙ ද්වෙ පග්ගහා ද්වෙ ච පරිභොගා – ලජ්ජිපග්ගහො අලජ්ජිපග්ගහො, ධම්මපරිභොගො ආමිසපරිභොගොති। තත්ථ අලජ්ජිනො ලජ්ජිං පග්ගහෙතුං වට්ටති, න සො ආපත්තියා කාරෙතබ්බො <pb V=.69/>। සචෙ පන ලජ්ජී අලජ්ජිං පග්ගණ්හාති, අනුමොදනාය අජ්ඣෙසති, ධම්මකථාය අජ්ඣෙසති, කුලෙසු උපත්ථම්භෙති, ඉතරොපි “අම්හාකං ආචරියො ඊදිසො ච ඊදිසො චා”ති තස්ස පරිසති වණ්ණං භාසති, අයං සාසනං ඔසක්කාපෙති අන්තරධාපෙතීති වෙදිතබ්බො। ධම්මපරිභොගආමිසපරිභොගෙසු පන යත්ථ ආමිසපරිභොගො වට්ටති, ධම්මපරිභොගොපි තත්ථ වට්ටති। යො පන කොටියං ඨිතො, ගන්ථො තස්ස පුග්ගලස්ස අච්චයෙන නස්සිස්සති, තං ධම්මානුග්ගහෙන උග්ගණ්හිතුං වට්ටතීති වුත්තං। තත්රිදං වත්ථු – මහාභයෙ කිර එකස්සෙව භික්ඛුනො මහානිද්දෙසො පගුණො අහොසි। අථ චතුනිකායිකතිස්සත්ථෙරස්ස උපජ්ඣායො මහාතිපිටකත්ථෙරො නාම <pb M=.70/> මහාරක්ඛිතත්ථෙරං ආහ “ආවුසො මහාරක්ඛිත, එතස්ස සන්තිකෙ මහානිද්දෙසං ගණ්හාහී”ති। “පාපො කිරායං, භන්තෙ, න ගණ්හාමී”ති। “ගණ්හාවුසො, අහං තෙ සන්තිකෙ නිසීදිස්සාමී”ති। “සාධු, භන්තෙ, තුම්හෙසු නිසින්නෙසු ගණ්හිස්සාමී”ති පට්ඨපෙත්වා රත්තින්දිවං නිරන්තරං පරියාපුණන්තො ඔසානදිවසෙ හෙට්ඨාමඤ්චෙ ඉත්ථිං දිස්වා “භන්තෙ, සුතංයෙව මෙ පුබ්බෙ, සචාහං එවං ජානෙය්යං, න ඊදිසස්ස සන්තිකෙ ධම්මං පරියාපුණෙය්ය”න්ති ආහ। තස්ස පන සන්තිකෙ බහූ මහාථෙරා උග්ගණ්හිත්වා මහානිද්දෙසං පතිට්ඨාපෙසුන්ති।
cen:ඉති පාළිමුත්තකවිනයවිනිච්ඡයසඞ්ගහෙ
cen:රූපියාදිපටිග්ගහණවිනිච්ඡයකථා සමත්තා।
