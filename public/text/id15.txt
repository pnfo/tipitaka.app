cha:(16) 1:ඉන්ද්රියවග්ගො
sub:1:ඉන්ද්රියසුත්තාදිවණ්ණනා
bod:151:චතුත්ථස්ස <pb V=2.337/> <pb M=2.340/> පඨමෙ සද්ධාධුරෙන ඉන්දට්ඨං කරොතීති <b>සද්ධින්ද්රියං</b>। සෙසෙසුපි එසෙව නයො। දුතියෙ අස්සද්ධියෙ අකම්පනට්ඨෙන <b>සද්ධාබලං</b>। සෙසෙසුපි එසෙව නයො। තතියෙ <b>අනවජ්ජබල</b>න්ති නිද්දොසබලං। <b>සඞ්ගහබල</b>න්ති සඞ්ගණ්හිතබ්බයුත්තකානං සඞ්ගණ්හනබලං। චතුත්ථපඤ්චමානි උත්තානානෙව।
sub:6:කප්පසුත්තවණ්ණනා
bod:156:ඡට්ඨෙ <b>සංවට්ටතී</b>ති එත්ථ <b>තයො සංවට්ටා</b> ආපොසංවට්ටො, තෙජොසංවට්ටො, වායොසංවට්ටොති। <b>තිස්සො සංවට්ටසීමා</b> ආභස්සරා, සුභකිණ්හා, වෙහප්ඵලාති। යදා කප්පො තෙජෙන සංවට්ටති, ආභස්සරතො හෙට්ඨා අග්ගිනා ඩය්හති। යදා ආපෙන සංවට්ටති, සුභකිණ්හතො හෙට්ඨා උදකෙන විලීයති। යදා වාතෙන <pb P=3.135/> සංවට්ටති, වෙහප්ඵලතො හෙට්ඨා වාතෙන විද්ධංසති। විත්ථාරතො පන සදාපි එකං බුද්ධක්ඛෙත්තං විනස්සති। අයමෙත්ථ සඞ්ඛෙපො, විත්ථාරකථා පන විසුද්ධිමග්ගෙ (විසුද්ධි॰ 2.403-404 ආදයො) වුත්තනයෙනෙව වෙදිතබ්බා।
sub:7:රොගසුත්තවණ්ණනා
bod:157:සත්තමෙ <b>විඝාතවා</b>ති මහිච්ඡාපච්චයෙන විඝාතෙන දුක්ඛෙන සමන්නාගතො। <b>අසන්තුට්ඨො</b>ති චතූසු පච්චයෙසු තීහි සන්තොසෙහි අසන්තුට්ඨො। <b>අනවඤ්ඤප්පටිලාභායා</b>ති පරෙහි අනවජානනස්ස පටිලාභත්ථාය। <b>ලාභසක්කාරසිලොකප්පටිලාභායා</b>ති සුසඞ්ඛතචතුපච්චයසඞ්ඛාතස්ස ලාභසක්කාරස්ස <pb V=2.338/> චෙව වණ්ණභණනසඞ්ඛාතස්ස සිලොකස්ස ච පටිලාභත්ථාය। <b>සඞ්ඛාය කුලානි උපසඞ්කමතී</b>ති “ඉති මං එතෙ ජානිස්සන්තී”ති ජානනත්ථාය කුලානි උපසඞ්කමති। සෙසපදෙසුපි එසෙව නයො।
sub:8:පරිහානිසුත්තවණ්ණනා
bod:158:අට්ඨමෙ <pb M=2.341/> <b>ගම්භීරෙසූ</b>ති අත්ථගම්භීරෙසු। <b>ඨානාඨානෙසූ</b>ති කාරණාකාරණෙසු। <b>න කමතී</b>ති නාවගාහති නප්පවත්තති। <b>පඤ්ඤාචක්ඛූ</b>ති එත්ථ උග්ගහපරිපුච්ඡාපඤ්ඤාපි වට්ටති, සම්මසනප්පටිවෙධපඤ්ඤාපි වට්ටතියෙව।
sub:9:භික්ඛුනීසුත්තවණ්ණනා
bod:159:නවමෙ <b>එහි ත්ව</b>න්ති ථෙරෙ පටිබද්ධචිත්තා තං පහිණිතුං එවමාහ। <b>සසීසං පාරුපිත්වා</b>ති සහ සීසෙන කායං පාරුපිත්වා। <b>මඤ්චකෙ නිපජ්ජී</b>ති වෙගෙන මඤ්චකං පඤ්ඤාපෙත්වා තත්ථ නිපජ්ජි। <b>එතදවොචා</b>ති <pb P=3.136/> තස්සාකාරං සල්ලක්ඛෙත්වා ලොභප්පහානත්ථාය සණ්හෙනෙව අසුභකථං කථෙතුං එතං අවොච। <b>ආහාරසම්භූතො</b>ති ආහාරෙන සම්භූතො ආහාරං නිස්සාය වඩ්ඪිතො। <b>ආහාරං නිස්සාය ආහාරං පජහතී</b>ති පච්චුප්පන්නං කබළීකාරාහාරං නිස්සාය තං එවං යොනිසො සෙවමානො පුබ්බකම්මසඞ්ඛාතං ආහාරං පජහති। පච්චුප්පන්නෙපි පන කබළීකාරාහාරෙ නිකන්තිතණ්හා පජහිතබ්බා।
bod:<b>තණ්හං පජහතී</b>ති ඉදානි එවං පවත්තං පච්චුප්පන්නතණ්හං නිස්සාය වට්ටමූලිකං පුබ්බතණ්හං පජහති। අයං පන පච්චුප්පන්නතණ්හා කුසලා අකුසලාති? අකුසලා। සෙවිතබ්බා න සෙවිතබ්බාති? සෙවිතබ්බා। පටිසන්ධිං ආකඩ්ඪති නාකඩ්ඪතීති? නාකඩ්ඪති। එතිස්සාපි පන පච්චුප්පන්නාය සෙවිතබ්බතණ්හාය නිකන්ති පජහිතබ්බායෙව। <b>සො හි නාම ආයස්මා ආසවානං ඛයා උපසම්පජ්ජ විහරිස්සති, කිමඞ්ගං පනාහ</b>න්ති එත්ථ <b>කිමඞ්ගං පනා</b>ති කාරණපරිවිතක්කනමෙතං। ඉදං වුත්තං හොති – සො ආයස්මා අරහත්තඵලං සච්ඡිකත්වා විහරිස්සති, අහං කෙන කාරණෙන න සච්ඡිකත්වා විහරිස්සාමි। සොපි හි ආයස්මා සම්මාසම්බුද්ධස්සෙව පුත්තො, අහම්පි සම්මාසම්බුද්ධස්සෙව පුත්තො, මය්හම්පෙතං උප්පජ්ජිස්සතීති। <b>මානං නිස්සායා</b>ති ඉදං එවං උප්පන්නසෙවිතබ්බමානං <pb V=2.339/> නිස්සාය। <b>මානං</b> <pb P=3.137/> <b>පජහතී</b>ති වට්ටමූලකං පුබ්බමානං පජහති। යං නිස්සාය පනෙස තං පජහති, සොපි තණ්හා විය අකුසලො චෙව සෙවිතබ්බො ච, නො ච පටිසන්ධිං ආකඩ්ඪති। නිකන්ති පන තස්මිම්පි පජහිතබ්බාව।
bod:<b>සෙතුඝාතො</b> <pb M=2.342/> <b>වුත්තො භගවතා</b>ති පදඝාතො පච්චයඝාතො බුද්ධෙන භගවතා කථිතො। ඉති ඉමෙහි චතූහි අඞ්ගෙහි ථෙරෙ දෙසනං විනිවට්ටෙන්තෙ තස්සා භික්ඛුනියා ථෙරං ආරබ්භ උප්පන්නො ඡන්දරාගො අපගඤ්ඡි। සාපි ථෙරං ඛමාපෙතුං අච්චයං දෙසෙසි, ථෙරොපිස්සා පටිග්ගණ්හි। තං දස්සෙතුං <b>අථ ඛො සා භික්ඛුනී</b>තිආදි වුත්තං।
sub:10:සුගතවිනයසුත්තවණ්ණනා
bod:160:දසමෙ <b>දුග්ගහිත</b>න්ති උප්පටිපාටියා ගහිතං। <b>පරියාපුණන්තී</b>ති වළඤ්ජෙන්ති කථෙන්ති। <b>පදබ්යඤ්ජනෙහී</b>ති එත්ථ පදමෙව අත්ථස්ස බ්යඤ්ජනතො බ්යඤ්ජනන්ති වුත්තං। <b>දුන්නික්ඛිත්තස්සා</b>ති දුට්ඨු නික්ඛිත්තස්ස උප්පටිපාටියා ඨපිතස්ස। <b>අත්ථොපි දුන්නයො හොතී</b>ති අට්ඨකථා නීහරිත්වා කථෙතුං න සක්කා හොති। <b>ඡින්නමූලකො</b>ති මූලභූතානං භික්ඛූනං උපච්ඡින්නත්තා ඡින්නමූලකො। <b>අප්පටිසරණො</b>ති අප්පතිට්ඨො। <b>බාහුලිකා</b>ති පච්චයබාහුල්ලාය පටිපන්නා। <b>සාථලිකා</b>ති තිස්සො සික්ඛා සිථිලග්ගහණෙන ගණ්හනකා। <b>ඔක්කමනෙ</b> <pb P=3.138/> <b>පුබ්බඞ්ගමා</b>ති පඤ්ච නීවරණානි අවගමනතො ඔක්කමනන්ති වුච්චන්ති, තත්ථ පුබ්බඞ්ගමාති අත්ථො। <b>පවිවෙකෙ</b>ති තිවිධෙ විවෙකෙ। <b>නික්ඛිත්තධුරා</b>ති නිබ්බීරියා। ඉමිනා නයෙන පන සබ්බත්ථ අත්ථො වෙදිතබ්බො।
cen:ඉන්ද්රියවග්ගො පඨමො।
