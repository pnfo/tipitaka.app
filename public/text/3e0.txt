cen:॥ නමො තස්ස භගවතො අරහතො සම්මාසම්බුද්ධස්ස॥
nik:විනයපිටකෙ
boo:පරිවාර-අට්ඨකථා
cha:සොළසමහාවාරො
sub:පඤ්ඤත්තිවාරවණ්ණනා
gax:විසුද්ධපරිවාරස්ස <pb P=7.1301/> <pb M=.137/> <pb V=.137/>, පරිවාරොති සාසනෙ।
gae:ධම්මක්ඛන්ධසරීරස්ස, ඛන්ධකානං අනන්තරා॥
gax:සඞ්ගහං යො සමාරුළ්හො, තස්ස පුබ්බාගතං නයං।
gae:හිත්වා දානි කරිස්සාමි, අනුත්තානත්ථවණ්ණනං॥
bod:1:තත්ථ <pb V=.138/> <b>යං තෙන භගවතා…පෙ॰… පඤ්ඤත්ත</b>න්ති ආදිනයප්පවත්තාය තාව පුච්ඡාය අයං සඞ්ඛෙපත්ථො – යො සො භගවා සාසනස්ස චිරට්ඨිතිකත්ථං ධම්මසෙනාපතිනා සද්ධම්මගාරවබහුමානවෙගසමුස්සිතං අඤ්ජලිං සිරස්මිං පතිට්ඨාපෙත්වා යාචිතො දස අත්ථවසෙ පටිච්ච විනයපඤ්ඤත්තිං පඤ්ඤපෙසි, තෙන භගවතා තස්ස තස්ස සික්ඛාපදස්ස පඤ්ඤත්තිකාලං ජානතා, තස්සා තස්සා සික්ඛාපදපඤ්ඤත්තියා දස අත්ථවසෙ පස්සතා; අපිච පුබ්බෙනිවාසාදීහි ජානතා, දිබ්බෙන චක්ඛුනා පස්සතා, තීහි විජ්ජාහි ඡහි වා පන අභිඤ්ඤාහි ජානතා, සබ්බත්ථ අප්පටිහතෙන සමන්තචක්ඛුනා පස්සතා, සබ්බධම්මජානනසමත්ථාය පඤ්ඤාය ජානතා, සබ්බසත්තානං චක්ඛුවිසයාතීතානි තිරොකුට්ටාදිගතානි චාපි රූපානි අතිවිසුද්ධෙන මංසචක්ඛුනා ච පස්සතා, අත්තහිතසාධිකාය සමාධිපදට්ඨානාය පටිවෙධපඤ්ඤාය ජානතා, පරහිතසාධිකාය කරුණාපදට්ඨානාය <pb P=7.1302/> දෙසනාපඤ්ඤාය පස්සතා, අරහතා සම්මාසම්බුද්ධෙන “යං පඨමං පාරාජිකං පඤ්ඤත්තං, තං කත්ථ පඤ්ඤත්තං, කං ආරබ්භ පඤ්ඤත්තං, කිස්මිං වත්ථුස්මිං පඤ්ඤත්තං, අත්ථි තත්ථ පඤ්ඤත්ති…පෙ॰… කෙනාභත”න්ති।
bod:2:පුච්ඡාවිස්සජ්ජනෙ <pb M=.138/> පන <b>“යං තෙන භගවතා ජානතා පස්සතා අරහතා සම්මාසම්බුද්ධෙන පඨමං පාරාජික”</b>න්ති ඉදං කෙවලං පුච්ඡාය ආගතස්ස ආදිපදස්ස පච්චුද්ධරණමත්තමෙව, <b>“කත්ථ පඤ්ඤත්තන්ති වෙසාලියා පඤ්ඤත්තං; කං ආරබ්භාති සුදින්නං කලන්දපුත්තං ආරබ්භා”</b>ති එවමාදිනා පන නයෙන පුනපි එත්ථ එකෙකං පදං පුච්ඡිත්වාව විස්සජ්ජිතං। <b>එකා පඤ්ඤත්තී</b>ති “යො පන භික්ඛු මෙථුනං ධම්මං පටිසෙවෙය්ය පාරාජිකො හොති අසංවාසො”ති අයං එකා පඤ්ඤත්ති। <b>ද්වෙ අනුපඤ්ඤත්තියො</b>ති “අන්තමසො තිරච්ඡානගතායපී”ති ච, “සික්ඛං අපච්චක්ඛායා”ති ච මක්කටිවජ්ජිපුත්තකවත්ථූනං වසෙන වුත්තා – ඉමා ද්වෙ අනුපඤ්ඤත්තියො। එත්තාවතා “අත්ථි තත්ථ පඤ්ඤත්ති අනුපඤ්ඤත්ති අනුප්පන්නපඤ්ඤත්තී”ති ඉමිස්සා පුච්ඡාය ද්වෙ කොට්ඨාසා විස්සජ්ජිතා හොන්ති। තතියං විස්සජ්ජෙතුං පන <b>“අනුප්පන්නපඤ්ඤත්ති තස්මිං නත්ථී”</b>ති වුත්තං। අයඤ්හි <b>අනුප්පන්නපඤ්ඤත්ති</b> නාම අනුප්පන්නෙ දොසෙ පඤ්ඤත්තා; සා අට්ඨගරුධම්මවසෙන භික්ඛුනීනංයෙව ආගතා, අඤ්ඤත්ර නත්ථි। තස්මා වුත්තං “අනුප්පන්නපඤ්ඤත්ති තස්මිං නත්ථී”ති। <b>සබ්බත්ථපඤ්ඤත්තී</b>ති මජ්ඣිමදෙසෙ චෙව පච්චන්තිමජනපදෙසු ච සබ්බත්ථපඤ්ඤත්ති। විනයධරපඤ්චමෙන ගණෙන “උපසම්පදා, ගුණඞ්ගුණූපාහනා, ධුවනහානං, චම්මත්ථරණ”න්ති ඉමානි හි චත්තාරි සික්ඛාපදානි මජ්ඣිමදෙසෙයෙව පඤ්ඤත්ති। එත්ථෙව එතෙහි ආපත්ති හොති, න පච්චන්තිමජනපදෙසු। සෙසානි සබ්බානෙව සබ්බත්ථපඤ්ඤත්ති නාම।
bod:<b>සාධාරණපඤ්ඤත්තී</b>ති <pb V=.139/> භික්ඛූනඤ්චෙව භික්ඛුනීනඤ්ච සාධාරණපඤ්ඤත්ති; සුද්ධභික්ඛූනමෙව හි සුද්ධභික්ඛුනීනං වා පඤ්ඤත්තං සික්ඛාපදං <b>අසාධාරණපඤ්ඤත්ති</b> නාම හොති। ඉදං පන භික්ඛුං ආරබ්භ උප්පන්නෙ වත්ථුස්මිං “යා පන භික්ඛුනී ඡන්දසො මෙථුනං ධම්මං පටිසෙවෙය්ය, අන්තමසො තිරච්ඡානගතෙනපි පාරාජිකා හොති අසංවාසා”ති භික්ඛුනීනම්පි <pb P=7.1303/> පඤ්ඤත්තං, විනීතකථාමත්තමෙව හි තාසං නත්ථි, සික්ඛාපදං පන අත්ථි, තෙන වුත්තං “සාධාරණපඤ්ඤත්තී”ති। <b>උභතොපඤ්ඤත්තිය</b>ම්පි එසෙව නයො। බ්යඤ්ජනමත්තමෙව හි එත්ථ නානං, භික්ඛූනං භික්ඛුනීනම්පි සාධාරණත්තා <b>සාධාරණපඤ්ඤත්ති,</b> උභින්නම්පි පඤ්ඤත්තත්තා <b>උභතොපඤ්ඤත්තී</b>ති। අත්ථෙ පන භෙදො නත්ථි।
bod:<b>නිදානොගධ</b>න්ති “යස්ස සියා ආපත්ති සො ආවිකරෙය්යා”ති එත්ථ සබ්බාපත්තීනං අනුපවිට්ඨත්තා <b>නිදානොගධං;</b> නිදානෙ අනුපවිට්ඨන්ති අත්ථො। <b>දුතියෙන උද්දෙසෙනා</b>ති නිදානොගධං නිදානපරියාපන්නම්පි සමානං “තත්රිමෙ චත්තාරො <pb M=.139/> පාරාජිකා ධම්මා”තිආදිනා දුතියෙනෙව උද්දෙසෙන උද්දෙසං ආගච්ඡති। <b>චතුන්නං විපත්තීන</b>න්ති සීලවිපත්තිආදීනං। පඨමා හි ද්වෙ ආපත්තික්ඛන්ධා සීලවිපත්ති නාම, අවසෙසා පඤ්ච ආචාරවිපත්ති නාම। මිච්ඡාදිට්ඨි ච අන්තග්ගාහිකදිට්ඨි ච දිට්ඨිවිපත්ති නාම, ආජීවහෙතු පඤ්ඤත්තානි ඡ සික්ඛාපදානි ආජීවවිපත්ති නාම। ඉති ඉමාසං චතුන්නං විපත්තීනං ඉදං පාරාජිකං සීලවිපත්ති නාම හොති।
bod:<b>එකෙන සමුට්ඨානෙනා</b>ති ද්වඞ්ගිකෙන එකෙන සමුට්ඨානෙන। එත්ථ හි චිත්තං අඞ්ගං හොති, කායෙන පන ආපත්තිං ආපජ්ජති। තෙන වුත්තං “කායතො ච චිත්තතො ච සමුට්ඨාතී”ති। <b>ද්වීහි සමථෙහි සම්මතී</b>ති “ආපන්නොසී”ති සම්මුඛා පුච්ඡියමානො “ආම ආපන්නොම්හී”ති පටිජානාති, තාවදෙව භණ්ඩනකලහවිග්ගහා වූපසන්තා හොන්ති, සක්කා ච හොති තං පුග්ගලං අපනෙත්වා උපොසථො වා පවාරණා වා කාතුං। ඉති සම්මුඛාවිනයෙන ච පටිඤ්ඤාතකරණෙන චාති ද්වීහි සමථෙහි සම්මති, න ච තප්පච්චයා කොචි උපද්දවො හොති। යං පන උපරි පඤ්ඤත්තිවග්ගෙ “න කතමෙන සමථෙන සම්මතී”ති වුත්තං, තං සමථං ඔතාරෙත්වා අනාපත්ති කාතුං න සක්කාති ඉමමත්ථං සන්ධාය වුත්තං।
bod:<b>පඤ්ඤත්ති විනයො</b>ති “යො පන භික්ඛූ”තිආදිනා නයෙන වුත්තමාතිකා පඤ්ඤත්ති විනයොති අත්ථො। <b>විභත්තී</b>ති පදභාජනං වුච්චති; <b>විභත්තී</b>ති හි විභඞ්ගස්සෙවෙතං නාමං। <b>අසංවරො</b>ති <pb V=.140/> වීතික්කමො। <b>සංවරො</b>ති අවීතික්කමො। <b>යෙසං වත්තතී</b>ති යෙසං විනයපිටකඤ්ච අට්ඨකථා ච සබ්බා පගුණාති අත්ථො। <b>තෙ ධාරෙන්තී</b>ති තෙ එතං පඨමපාරාජිකං <pb P=7.1304/> පාළිතො ච අත්ථතො ච ධාරෙන්ති; න හි සක්කා සබ්බං විනයපිටකං අජානන්තෙන එතස්ස අත්ථො ජානිතුන්ති। <b>කෙනාභත</b>න්ති ඉදං පඨමපාරාජිකං පාළිවසෙන ච අත්ථවසෙන ච යාව අජ්ජතනකාලං කෙන ආනීතන්ති। <b>පරම්පරාභත</b>න්ති පරම්පරාය ආනීතං।
bod:3:ඉදානි යාය පරම්පරාය ආනීතං, තං දස්සෙතුං <b>“උපාලි දාසකො චෙවා</b>”තිආදිනා නයෙන පොරාණකෙහි මහාථෙරෙහි ගාථායො ඨපිතා <pb M=.140/>। තත්ථ යං වත්තබ්බං, තං නිදානවණ්ණනායමෙව වුත්තං। ඉමිනා නයෙන දුතියපාරාජිකාදිපුච්ඡාවිස්සජ්ජනෙසුපි විනිච්ඡයො වෙදිතබ්බොති।
cen:මහාවිභඞ්ගෙ පඤ්ඤත්තිවාරවණ්ණනා නිට්ඨිතා।
sub:කතාපත්තිවාරාදිවණ්ණනා
bod:157:ඉතො පරං “මෙථුනං ධම්මං පටිසෙවන්තො කති ආපත්තියො ආපජ්ජතී”ති ආදිප්පභෙදො <b>කතාපත්තිවාරො,</b> “මෙථුනං ධම්මං පටිසෙවන්තස්ස ආපත්තියො චතුන්නං විපත්තීනං කති විපත්තියො භජන්තී”ති ආදිප්පභෙදො <b>විපත්තිවාරො,</b> “මෙථුනං ධම්මං පටිසෙවන්තස්ස ආපත්තියො සත්තන්නං ආපත්තික්ඛන්ධානං කතිහි ආපත්තික්ඛන්ධෙහි සඞ්ගහිතා”ති ආදිප්පභෙදො <b>සඞ්ගහවාරො,</b> “මෙථුනං ධම්මං පටිසෙවන්තස්ස ආපත්තියො ඡන්නං ආපත්තිසමුට්ඨානානං කතිහි සමුට්ඨානෙහි සමුට්ඨහන්තී”ති ආදිප්පභෙදො <b>සමුට්ඨානවාරො,</b> “මෙථුනං ධම්මං පටිසෙවන්තස්ස ආපත්තියො චතුන්නං අධිකරණානං කතමං අධිකරණ”න්ති ආදිප්පභෙදො <b>අධිකරණවාරො,</b> “මෙථුනං ධම්මං පටිසෙවන්තස්ස ආපත්තියො සත්තන්නං සමථානං කතිහි සමථෙහි සම්මන්තී”ති ආදිප්පභෙදො <b>සමථවාරො,</b> තදනන්තරො <b>සමුච්චයවාරො</b> චාති ඉමෙ සත්ත වාරා උත්තානත්ථා එව।
bod:188:තතො පරං “මෙථුනං ධම්මං පටිසෙවනපච්චයා පාරාජිකං කත්ථ පඤ්ඤත්ත”න්තිආදිනා නයෙන පුන පච්චයවසෙන එකො <b>පඤ්ඤත්තිවාරො,</b> තස්ස වසෙන පුරිමසදිසා එව කතාපත්තිවාරාදයො සත්ත වාරාති එවං අපරෙපි අට්ඨ වාරා වුත්තා, තෙපි උත්තානත්ථා එව। ඉති ඉමෙ අට්ඨ, පුරිමා අට්ඨාති මහාවිභඞ්ගෙ සොළස වාරා දස්සිතා। තතො පරං තෙනෙව නයෙන භික්ඛුනිවිභඞ්ගෙපි <pb V=.141/> සොළස වාරා ආගතාති එවමිමෙ උභතොවිභඞ්ගෙ ද්වත්තිංස වාරා පාළිනයෙනෙව <pb P=7.1305/> වෙදිතබ්බා। න හෙත්ථ කිඤ්චි පුබ්බෙ අවිනිච්ඡිතං නාම අත්ථි।
cen:මහාවිභඞ්ගෙ ච භික්ඛුනිවිභඞ්ගෙ ච
cen:සොළසමහාවාරවණ්ණනා නිට්ඨිතා।
