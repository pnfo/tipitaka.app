cha:6:රූපපරිච්ඡෙදවණ්ණනා
bod:1:එවං <pb M=.194/> <pb V=.173/> තාව චිත්තචෙතසිකවසෙන දුවිධං අභිධම්මත්ථං දස්සෙත්වා ඉදානි රූපං, තදනන්තරඤ්ච නිබ්බානං දස්සෙතුමාරභන්තො ආහ <b>“එත්තාවතා”</b>ත්යාදි। <b>සප්පභෙදප්පවත්තිකා</b> උද්දෙසනිද්දෙසපටිනිද්දෙසවසෙන තීහි පරිච්ඡෙදෙහි වුත්තප්පභෙදවන්තො, පවත්තිපටිසන්ධිවසෙන ද්වීහි පරිච්ඡෙදෙහි වුත්තප්පවත්තිවන්තො ච <b>චිත්තචෙතසිකා ධම්මා එත්තාවතා</b> පඤ්චහි පරිච්ඡෙදෙහි විභත්තා <b>හි</b> යස්මා, ඉදානි යථානුප්පත්තං රූපං පවුච්චතීති යොජනා।
bod:2:ඉදානි යථාපටිඤ්ඤාතරූපවිභාගත්ථං මාතිකං ඨපෙතුං <b>“සමුද්දෙසා”</b>ත්යාදි වුත්තං। සඞ්ඛෙපතො උද්දිසනං <b>සමුද්දෙසො</b>। එකවිධාදිවසෙන විභජනං <b>විභාගො,</b> සමුට්ඨාති එතස්මා ඵලන්ති <b>සමුට්ඨානං,</b> කම්මාදයො රූපජනකපච්චයා। චක්ඛුදසකාදයො <b>කලාපා। පවත්තික්කමතො චෙ</b>ති භවකාලසත්තභෙදෙන රූපානං උප්පත්තික්කමතො।
sub:රූපසමුද්දෙසවණ්ණනා
bod:3:උපාදින්නානුපාදින්නසන්තානෙසු සසම්භාරධාතුවසෙන මහන්තා හුත්වා භූතා පාතුභූතාති <b>මහාභූතා</b> (ධ॰ ස॰ අට්ඨ॰ 584)। අථවා අනෙකවිධඅබ්භුතවිසෙසදස්සනෙන, අනෙකාභූතදස්සනෙන වා මහන්තානි අබ්භුතානි, අභූතානි වා එතෙසූති මහාභූතා, මායාකාරාදයො। තෙහි සමානා සයං අනීලාදිසභාවානෙව නීලාදිඋපාදායරූපදස්සනාදිතොති <b>මහාභූතා</b>। මනාපවණ්ණසණ්ඨානාදීහි වා සත්තානං වඤ්චිකා යක්ඛිනිආදයො විය මනාපඉත්ථිපුරිසරූපදස්සනාදිනා සත්තානං වඤ්චකත්තා මහන්තානි අභූතානි එතෙසූති <b>මහාභූතා</b>। වුත්තම්පි හෙතං –
gax:“මහන්තා <pb M=.195/> පාතුභූතාති, මහාභූතසමාති වා।
gae:වඤ්චකත්තා අභූතෙන, ‘මහාභූතා’ති සම්මතා”ති॥ (අභිධ॰ 626)।
bod:අථ වා මහන්තපාතුභාවතො මහන්තානි භවන්ති එතෙසු උපාදාරූපානි, භූතානි චාති <b>මහාභූතානි</b>। මහාභූතෙ උපාදාය පවත්තං රූපං <b>උපාදායරූපං</b>। යදි එවං “එකං මහාභූතං පටිච්ච තතො <pb V=.174/> මහාභූතා”ත්යාදිවචනතො (පට්ඨා॰ 1.1.53) එකෙකමහාභූතා සෙසමහාභූතානං නිස්සයා හොන්තීති තෙසම්පි උපාදායරූපතාපසඞ්ගොති? නයිදමෙවං උපාදායෙව පවත්තරූපානං තංසමඤ්ඤාසිද්ධිතො। යඤ්හි මහාභූතෙ උපාදියති, සයඤ්ච අඤ්ඤෙහි උපාදීයති। න තං උපාදායරූපං। යං පන උපාදීයතෙව, න කෙනචි උපාදීයති, තදෙව උපාදායරූපන්ති නත්ථි භූතානං තබ්බොහාරප්පසඞ්ගො। අපිච චතුන්නං මහාභූතානං උපාදායරූපන්ති උපාදායරූපලක්ඛණන්ති නත්ථි තයො උපාදාය පවත්තානං උපාදායරූපතාති।
bod:4:පථනට්ඨෙන පථවී, තරුපබ්බතාදීනං පකතිපථවී විය සහජාතරූපානං පතිට්ඨානභාවෙන පක්ඛායති, උපට්ඨාතීති වුත්තං හොති, පථවී එව ධාතු සලක්ඛණධාරණාදිතො නිස්සත්තනිජ්ජීවට්ඨෙන සරීරසෙලාවයවධාතුසදිසත්තා චාති <b>පථවීධාතු</b>। ආපෙති සහජාතරූපානි පත්ථරති, ආපායති වා බ්රූහෙති වඩ්ඪෙතීති <b>ආපො</b>। තෙජෙති පරිපාචෙති, නිසෙති වා තික්ඛභාවෙන සෙසභූතත්තයං උස්මාපෙතීති <b>තෙජො</b>। වායති දෙසන්තරුප්පත්තිහෙතුභාවෙන භූතසඞ්ඝාතං පාපෙතීති <b>වායො</b>। චතස්සොපි පනෙතා යථාක්කමං කථිනත්තදවත්තඋණ්හත්තවිත්ථම්භනත්තලක්ඛණාති දට්ඨබ්බං।
bod:5:චක්ඛාදීනං වචනත්ථො හෙට්ඨා කථිතොව। <b>පසාදරූපං නාම</b> චතුන්නං මහාභූතානං පසන්නභාවහෙතුකත්තා। තං <pb M=.196/> පන යථාක්කමං දට්ඨුකාමතාසොතුකාමතාඝායිතුකාමතාසායිතුකාමතාඵුසිතුකාමතානිදානකම්මසමුට්ඨානභූතප්පසාදලක්ඛණං। තත්ථ චක්ඛු තාව මජ්ඣෙ කණ්හමණ්ඩලස්ස ඌකාසිරප්පමාණෙ අභිමුඛෙ ඨිතානං සරීරසණ්ඨානුප්පත්තිපදෙසෙ තෙලමිව පිචුපටලානි සත්තක්ඛිපටලානි බ්යාපෙත්වා ධාරණනහාපනමණ්ඩනබීජනකිච්චාහි චතූහි ධාතීහි විය ඛත්තියකුමාරො සන්ධාරණබන්ධනපරිපාචනසමුදීරණකිච්චාහි චතූහි ධාතූහි කතූපකාරං උතුචිත්තාහාරෙහි උපත්ථම්භියමානං ආයුනා පරිපාලියමානං වණ්ණාදීහි පරිවාරිතං යථායොගං චක්ඛුවිඤ්ඤාණාදීනං වත්ථුද්වාරභාවං සධෙන්තං පවත්තති, ඉතරං “සසම්භාරචක්ඛූ”ති වුච්චති। එවං සොතාදයොපි යථාක්කමං සොතබිලබ්භන්තරෙ අඞ්ගුලිවෙධනාකාරං උපචිතතනුතම්බලොමං, නාසිකබ්භන්තරෙ අජපදසණ්ඨානං, ජිව්හාමජ්ඣෙ උප්පලදලග්ගසණ්ඨානං පදෙසං අභිබ්යාපෙත්වා පවත්තන්ති, ඉතරං පන ඨපෙත්වා කම්මජතෙජස්ස පතිට්ඨානට්ඨානං කෙසග්ගලොමග්ගනඛග්ගසුක්ඛචම්මානි ච අවසෙසං සකලසරීරං ඵරිත්වා පවත්තති। එවං සන්තෙපි ඉතරෙහි තස්ස සඞ්කරො න හොති භින්නනිස්සයලක්ඛණත්තා। එකනිස්සයානිපි හි රූපරසාදීනි ලක්ඛණභෙදතො අසංකිණ්ණාති කිං පන භින්නනිස්සයා පසාදා।
bod:6:ආපොධාතුයා <pb V=.175/> සුඛුමභාවෙන ඵුසිතුං අසක්කුණෙය්යත්තා වුත්තං <b>“ආපොධාතු විවජ්ජිතං භූතත්තයසඞ්ඛාත”</b>න්ති। කිඤ්චාපි හි සීතතා ඵුසිත්වා ගය්හති, සා පන තෙජොයෙව। මන්දෙ හි උණ්හත්තෙ සීතබුද්ධි සීතතාසඞ්ඛාතස්ස කස්සචි ගුණස්ස අභාවතො। තයිදං සීතබුද්ධියා අනවට්ඨිතභාවතො විඤ්ඤායති පාරාපාරෙ විය। තථා හි ඝම්මකාලෙ ආතපෙ ඨත්වා ඡායං පවිට්ඨානං සීතබුද්ධි හොති, තත්ථෙව චිරකාලං ඨිතානං උණ්හබුද්ධි। යදි ච ආපොධාතු සීතතා සියා, උණ්හභාවෙන සහ එකස්මිං කලාපෙ <pb M=.197/> උපලබ්භෙය්ය, න චෙවං උපලබ්භති, තස්මා විඤ්ඤායති “න ආපොධාතු සීතතා”ති। යෙ පන “දවතා ආපොධාතු, සා ච ඵුසිත්වා ගය්හතී”ති වදන්ති, තෙ වත්තබ්බා “දවතා නාම ඵුසිත්වා ගය්හතීති ඉදං ආයස්මන්තානං අභිමානමත්තං සණ්ඨානෙ වියා”ති। වුත්තඤ්හෙතං පොරාණෙහි –
gax:“දවතාසහවුත්තීනි, තීණි භූතානි සම්ඵුසං।
gae:දවතං සම්ඵුසාමීති, ලොකොයමභිමඤ්ඤති॥
gax:“භූතෙ ඵුසිත්වා සණ්ඨානං, මනසා ගණ්හතො යථා।
gae:පච්චක්ඛතො ඵුසාමීති, විඤ්ඤෙය්යා දවතා තථා”ති॥
bod:<b>ගොචරරූපං නාම</b> පඤ්චවිඤ්ඤාණවිසයභාවතො। ගාවො ඉන්ද්රියානි චරන්ති එත්ථාති ගොචරන්ති හි ආරම්මණස්සෙතං නාමං। තං පනෙතං පඤ්චවිධම්පි යථාක්කමං චක්ඛුවිඤ්ඤාණාදීනං ගොචරභාවලක්ඛණං, චක්ඛාදිපටිහනනලක්ඛණං වා।
bod:7:ඉත්ථියා භාවො <b>ඉත්ථත්තං</b> (ධ॰ ස॰ අට්ඨ॰ 632)। පුරිසස්ස භාවො <b>පුරිසත්තං</b>। තත්ථ ඉත්ථිලිඞ්ගනිමිත්තකුත්තාකප්පහෙතුභාවලක්ඛණං ඉත්ථත්තං, පුරිසලිඞ්ගාදිහෙතුභාවලක්ඛණං පුරිසත්තං। තත්ථ ඉත්ථීනං අඞ්ගජාතං <b>ඉත්ථිලිඞ්ගං</b>। සරාධිප්පායා <b>ඉත්ථිනිමිත්තං</b> “ඉත්ථී”ති සඤ්ජානනස්ස පච්චයභාවතො। අවිසදඨානගමනනිසජ්ජාදි <b>ඉත්ථිකුත්තං</b>। ඉත්ථිසණ්ඨානං <b>ඉත්ථාකප්පො</b>। පුරිසලිඞ්ගාදීනිපි වුත්තනයෙන දට්ඨබ්බානි। <b>අට්ඨකථායං</b> පන අඤ්ඤථා ඉත්ථිලිඞ්ගාදීනි වණ්ණිතානි। තං පන එවං සඞ්ගහෙත්වා වදන්ති –
gax:“ලිඞ්ගං <pb V=.176/> හත්ථාදිසණ්ඨානං, නිමිත්තං මිහිතාදිකං।
gae:කුත්තං සුප්පාදිනා කීළා, ආකප්පො ගමනාදික”න්ති॥
bod:<b>භාවරූපං නාම</b> භවති එතෙන ඉත්ථාදිඅභිධානං, බුද්ධි චාති කත්වා। තං පනෙතං කායින්ද්රියං විය සකලසරීරං ඵරිත්වා තිට්ඨති।
bod:8:හදයමෙව <pb M=.198/> මනොධාතුමනොවිඤ්ඤාණධාතූනං නිස්සයත්තා වත්ථු චාති <b>හදයවත්ථු</b>। තථා හි තං ධාතුද්වයනිස්සයභාවලක්ඛණං, තඤ්ච හදයකොසබ්භන්තරෙ අඩ්ඪපසතමත්තං ලොහිතං නිස්සාය පවත්තති। <b>රූපකණ්ඩෙ</b> අවුත්තස්සපි පනෙතස්ස ආගමතො, යුත්තිතො ච අත්ථිභාවො දට්ඨබ්බො। තත්ථ, තං රූපං නිස්සාය මනොධාතු ච මනොවිඤ්ඤාණධාතු ච වත්තන්ති “යං රූපං මනොධාතුයා ච මනොවිඤ්ඤාණධාතුයා ච තංසම්පයුත්තකානඤ්ච ධම්මානං නිස්සයපච්චයෙන පච්චයො”ති (පට්ඨා॰ 1.1.8) එවමාගතං පට්ඨානවචනං ආගමො। යුත්ති පනෙවං දට්ඨබ්බා –
gax:“නිප්ඵන්නභූතිකාධාරා, ද්වෙ ධාතූ කාමරූපිනං।
gae:රූපානුබන්ධවුත්තිත්තා, චක්ඛුවිඤ්ඤාණාදයො විය॥
gax:“චක්ඛාදිනිස්සිතානෙතා, තස්සඤ්ඤාධාරභාවතො।
gae:නාපි රූපාදිකෙ තෙසං, බහිද්ධාපි පවත්තිතො॥
gax:“න චාපි ජීවිතං තස්ස, කිච්චන්තරනියුත්තිතො।
gae:න ච භාවද්වයං තස්මිං, අසන්තෙපි පවත්තිතො॥
gax:“තස්මා තදඤ්ඤං වත්ථු තං, භූතිකන්ති විජානියං।
gax:වත්ථාලම්බදුකානන්තු, දෙසනාභෙදතො ඉදං।
gae:<b>ධම්මසඞ්ගණි</b>පාඨස්මිං, න අක්ඛාතං මහෙසිනා”ති॥
bod:9:ජීවන්ති තෙනාති ජීවිතං, තදෙව කම්මජරූපපරිපාලනෙ ආධිපච්චයොගතො ඉන්ද්රියන්ති <b>ජීවිතින්ද්රියං</b>। තථා හෙතං කම්මජරූපපරිපාලනලක්ඛණං। යථාසකං ඛණමත්තට්ඨායීනම්පි හි සහජාතානං <pb V=.177/> පවත්තිහෙතුභාවෙනෙව අනුපාලකං। න හි තෙසං කම්මංයෙව ඨිතිකාරණං හොති ආහාරජාදීනං ආහාරාදි විය කම්මස්ස තඞ්ඛණාභාවතො। ඉදං පන සහ පාචනග්ගිනා අනවසෙසඋපාදින්නකායං බ්යාපෙත්වා පවත්තති।
bod:10:කබළං <pb M=.199/> කත්වා අජ්ඣොහරීයතීති <b>කබළීකාරො ආහාරො,</b> ඉදඤ්ච සවත්ථුකං කත්වා ආහාරං දස්සෙතුං වුත්තං। සෙන්ද්රියකායොපත්ථම්භනහෙතුභූතා පන අඞ්ගමඞ්ගානුසාරී රසහරසඞ්ඛාතා අජ්ඣොහරිතබ්බාහාරසිනෙහභූතා ඔජා ඉධ ආහාරරූපං නාම। තථා හෙතං සෙන්ද්රියකායොපත්ථම්භනහෙතුභාවලක්ඛණං, ඔජට්ඨමකරූපාහරණලක්ඛණං වා।
bod:11:කක්ඛළත්තාදිනා අත්තනො අත්තනො සභාවෙන උපලබ්භනතො <b>සභාවරූපං නාම</b>। උප්පාදාදීහි, අනිච්චතාදීහි වා ලක්ඛණෙහි සහිතන්ති <b>සලක්ඛණං</b>। පරිච්ඡෙදාදිභාවං විනා අත්තනො සභාවෙනෙව කම්මාදීහි පච්චයෙහි නිප්ඵන්නත්තා <b>නිප්ඵරූපං නාම</b>। රුප්පනසභාවො රූපං, තෙන යුත්තම්පි රූපං, යථා “අරිසසො, නීලුප්පල”න්ති, ස්වායං රූප-සද්දො රුළ්හියා අතංසභාවෙපි පවත්තතීති අපරෙන රූප-සද්දෙන විසෙසෙත්වා <b>“රූපරූප”</b>න්ති වුත්තං යථා “දුක්ඛදුක්ඛ”න්ති। පරිච්ඡෙදාදිභාවං අතික්කමිත්වා සභාවෙනෙව උපලබ්භනතො ලක්ඛණත්තයාරොපනෙන සම්මසිතුං අරහත්තා <b>සම්මසනරූපං</b>।
bod:12:න කස්සතීති අකාසො। අකාසොයෙව ආකාසො, නිජ්ජීවට්ඨෙන ධාතු චාති <b>ආකාසධාතු</b>। චක්ඛුදසකාදිඑකෙකකලාපගතරූපානං කලාපන්තරෙහි අසංකිණ්ණභාවාපාදනවසෙන පරිච්ඡෙදකං, තෙහි වා පරිච්ඡිජ්ජමානං, තෙසං පරිච්ඡෙදමත්තං වා රූපං <b>පරිච්ඡෙදරූපං</b>। තඤ්හි තං තං රූපකලාපං පරිච්ඡින්දන්තං විය හොති। විජ්ජමානෙපි ච කලාපන්තරභූතෙහි කලාපන්තරභූතානං සම්ඵුට්ඨභාවෙ තංතංරූපවිවිත්තතා රූපපරියන්තො ආකාසො। යෙසඤ්ච සො පරිච්ඡෙදො, තෙහි සයං අසම්ඵුට්ඨොයෙව। අඤ්ඤථා පරිච්ඡින්නතා න සියා තෙසං රූපානං බ්යාපීභාවාපත්තිතො। අබ්යාපිතා <pb M=.200/> හි අසම්ඵුට්ඨතා। තෙනාහ භගවා “අසම්ඵුට්ඨං චතූහි මහාභූතෙහී”ති (ධ॰ ස॰ 637)।
bod:13:චලමානකායෙන අධිප්පායං විඤ්ඤාපෙති, සයඤ්ච තෙන විඤ්ඤායතීති <b>කායවිඤ්ඤත්ති</b>। සවිඤ්ඤාණකසද්දසඞ්ඛාතවාචාය අධිප්පායං විඤ්ඤාපෙති, සයඤ්ච තාය විඤ්ඤායතීති <b>වචීවිඤ්ඤත්ති</b>। තත්ථ අභික්කමාදිජනකචිත්තසමුට්ඨානවායොධාතුයා සහජාතරූපසන්ථම්භනසන්ධාරණචලිතෙසු <pb V=.178/> සහකාරීකාරණභූතො ඵන්දමානකායඵන්දනතංහෙතුකවායොධාතුවිනිමුත්තො මහන්තං පාසාණං උක්ඛිපන්තස්ස සබ්බථාමෙන ගහණකාලෙ උස්සාහනවිකාරො විය රූපකායස්ස පරිඵන්දනපච්චයභාවෙන උපලබ්භමානො විකාරො කායවිඤ්ඤත්ති। සා හි ඵන්දමානකායෙන අධිප්පායං විඤ්ඤාපෙති। න හි විඤ්ඤත්තිවිකාරරහිතෙසු රුක්ඛචලනාදීසු “ඉදමෙස කාරෙතී”ති අධිප්පායග්ගහණං දිට්ඨන්ති। හත්ථචලනාදීසු ච ඵන්දමානකායග්ගහණානන්තරං අවිඤ්ඤායමානන්තරෙහි මනොද්වාරජවනෙහි ගය්හමානත්තා සයඤ්ච කායෙන විඤ්ඤායති।
bod:කථං පන විඤ්ඤත්තිවසෙන හත්ථචලනාදයො හොන්තීති? වුච්චතෙ – එකාවජ්ජනවීථියං සත්තසු ජවනෙසු සත්තමජවනසමුට්ඨානවායොධාතු විඤ්ඤත්තිවිකාරසහිතාව පඨමජවනාදිසමුට්ඨානාහි වායොධාතූහි ලද්ධොපත්ථම්භා දෙසන්තරුප්පත්තිහෙතුභාවෙන චලයති චිත්තජං, පුරිමජවනාදිසම්භූතා පන සන්ථම්භනසන්ධාරණමත්තකරා තස්ස උපකාරාය හොන්තීති। යථා හි සත්තහි යුගෙහි ආකඩ්ඪිතබ්බසකටෙ සත්තමයුගයුත්තායෙව ගොණා හෙට්ඨා ඡසු යුගෙසු යුත්තගොණෙහි ලද්ධූපත්ථම්භා සකටං චාලෙන්ති, පඨමයුගාදියුත්තා පන උපත්ථම්භනසන්ධාරණමත්තමෙව සාධෙන්තා තෙසං උපකාරාය හොන්ති, එවංසම්පදමිදං දට්ඨබ්බං।
bod:දෙසන්තරුප්පත්තියෙව <pb M=.201/> චෙත්ථ චලනං උප්පන්නදෙසතො කෙසග්ගමත්තම්පි ධම්මානං සඞ්කමනාභාවතො। ඉතරථා නෙසං අබ්යාපාරකතා, ඛණිකතා ච න සියා। දෙසන්තරුප්පත්තිහෙතුභාවොති ච යථා අත්තනා සහජරූපානි හෙට්ඨිමජවනසමුට්ඨිතරූපෙහි පතිට්ඨිතට්ඨානතො අඤ්ඤත්ථ උප්පජ්ජන්ති, එවං තෙහි සහ තත්ථ උප්පත්තියෙවාති දට්ඨබ්බං, එත්ථ පන චිත්තජෙ චලිතෙ තංසම්බන්ධෙන ඉතරම්පි චලති නදීසොතෙ පක්ඛිත්තසුක්ඛගොමයපිණ්ඩං විය। තථා චලයිතුං අසක්කොන්ති යොපි පඨමජවනාදිසමුට්ඨානවායොධාතුයො විඤ්ඤත්තිවිකාරසහිතායෙව යෙන දිසාභාගෙන අයං අභික්කමාදීනි පවත්තෙතුකාමො, තදභිමුඛභාවවිකාරසම්භවතො। එවඤ්ච කත්වා මනොද්වාරාවජ්ජනස්සපි විඤ්ඤත්තිසමුට්ඨාපකත්තං වක්ඛති। වචීභෙදකරචිත්තසමුට්ඨානපථවීධාතුයා අක්ඛරුප්පත්තිට්ඨානගතඋපාදින්නරූපෙහි සහ ඝට්ටනපච්චයභූතො එකො විකාරො වචීවිඤ්ඤත්ති। යං පනෙත්ථ වත්තබ්බං, තං කායවිඤ්ඤත්තියං වුත්තනයෙන දට්ඨබ්බං।
bod:අයං පන විසෙසො – යථා තත්ථ “ඵන්දමානකායග්ගහණානන්තර”න්ති වුත්තං, එවමිධ “සුය්යමානසද්දසවනානන්තර”න්ති යොජෙතබ්බං। ඉධ ච සන්ථම්භනාදීනං අභාවතො සත්තමජවනසමුට්ඨිතාත්යාදිනයො <pb V=.179/> න ලබ්භති। ඝට්ටනෙන හි සද්ධිංයෙව සද්දො උප්පජ්ජති। ඝට්ටනඤ්ච පඨමජවනාදීසුපි ලබ්භතෙව। එත්ථ ච යථා උස්සාපෙත්වා බද්ධගොසීසතාලපණ්ණාදිරූපානි දිස්වා තදනන්තරප්පවත්තාය අවිඤ්ඤායමානන්තරාය මනොද්වාරවීථියා ගොසීසාදීනං උදකසහචාරිතප්පකාරං සඤ්ඤාණං ගහෙත්වා උදකග්ගහණං හොති, එවං විප්ඵන්දමානසමුච්චාරියමානකායසද්දෙ ගහෙත්වා තදනන්තරප්පවත්තාය අවිඤ්ඤායමානන්තරාය මනොද්වාරවීථියා පුරිමසිද්ධසම්බන්ධූපනිස්සයාය සාධිප්පායවිකාරග්ගහණං හොතීති අයං ද්වින්නං සාධාරණා උපමා।
bod:14:ලහුභාවො <pb M=.202/> <b>ලහුතා</b>। මුදුභාවො <b>මුදුතා</b>। කම්මඤ්ඤභාවො <b>කම්මඤ්ඤතා</b>। යථාක්කමඤ්චෙතා අරොගිනො විය රූපානං අගරුතා සුපරිමද්දිතචම්මස්ස විය අකථිනතා සුධන්තසුවණ්ණස්ස විය සරීරකිරියානං අනුකූලභාවොති දට්ඨබ්බං। අඤ්ඤමඤ්ඤං අවිජහන්තස්සපි හි ලහුතාදිත්තයස්ස තංතංවිකාරාධිකරූපෙහි නානත්තං වුච්චති, දන්ධත්තකරධාතුක්ඛොභප්පටිපක්ඛපච්චයසමුට්ඨානො හි රූපවිකාරො ලහුතා। ථද්ධත්තකරධාතුක්ඛොභප්පටිපක්ඛපච්චයසමුට්ඨානො මුදුතා। සරීරකිරියානං අනනුකූලභාවකරධාතුක්ඛොභප්පටිපක්ඛපච්චයසමුට්ඨානො කම්මඤ්ඤතාති।
bod:15:උපචයනං <b>උපචයො,</b> පඨමචයොත්යත්ථො “උපඤ්ඤත්ත”න්ත්යාදීසු විය උප-සද්දස්ස පඨමත්ථජොතනතො। සන්තානො <b>සන්තති,</b> පබන්ධොත්යත්ථො। තත්ථ පටිසන්ධිතො පට්ඨාය යාව චක්ඛාදිදසකානං උප්පත්ති, එත්ථන්තරෙ රූපුප්පාදො උපචයො නාම। තතො පරං සන්තති නාම। යථාසකං ඛණමත්තට්ඨායීනං රූපානං නිරොධාභිමුඛභාවවසෙන ජීරණං ජරා, සායෙව <b>ජරතා,</b> නිච්චධුවභාවෙන න ඉච්චං අනුපගන්තබ්බන්ති අනිච්චං, තස්ස භාවො <b>අනිච්චතා,</b> රූපපරිභෙදො। <b>ලක්ඛණරූපං නාම</b> ධම්මානං තංතංඅවත්ථාවසෙන ලක්ඛණහෙතුත්තා।
bod:16:<b>ජාතිරූපමෙවා</b>ති පටිසන්ධිතො පට්ඨාය රූපානං ඛණෙ ඛණෙ උප්පත්තිභාවතො ජාතිසඞ්ඛාතං රූපුප්පත්තිභාවෙන චතුසන්තතිරූපප්පටිබද්ධවුත්තිත්තා රූපසම්මතඤ්ච ජාතිරූපමෙව උපචයසන්තතිභාවෙන පවුච්චති පඨමුපරිනිච්චත්තසඞ්ඛාතප්පවත්තිආකාරභෙදතො වෙනෙය්යවසෙන “උපචයො සන්තතී”ති (ධ॰ ස॰ 642) විභජිත්වා වුත්තත්තා। එවඤ්ච කත්වා තාසං නිද්දෙසෙ අත්ථතො අභෙදං දස්සෙතුං “යො ආයතනානං ආචයො, සො රූපස්ස උපචයො। යො රූපස්ස උපචයො, සා <pb M=.203/> රූපස්ස සන්තතී”ති (ධ॰ ස॰ 641-642) වුත්තං। <b>එකාදසවිධම්පී</b>ති සභාගසඞ්ගහවසෙන එකාදසප්පකාරම්පි।
bod:17:චත්තාරො <pb V=.180/> භූතා, පඤ්ච පසාදා, චත්තාරො විසයා, දුවිධො භාවො, හදයරූපමිච්චපි ඉදං ජීවිතාහාරරූපෙහි ද්වීහි සහ අට්ඨාරසවිධං, තථා පරිච්ඡෙදො ච දුවිධා විඤ්ඤත්ති, තිවිධො විකාරො, චතුබ්බිධං ලක්ඛණන්ති රූපානං පරිච්ඡෙදවිකාරාදිභාවං විනා විසුං පච්චයෙහි අනිබ්බත්තත්තා ඉමෙ <b>අනිප්ඵන්නා</b> දස චෙති අට්ඨවීසතිවිධං භවෙ।
cen:රූපසමුද්දෙසවණ්ණනා නිට්ඨිතා।
sub:රූපවිභාගවණ්ණනා
bod:18:ඉදානි යථාඋද්දිට්ඨරූපානං එකවිධාදිනයදස්සනත්ථං <b>“සබ්බඤ්ච පනෙත”</b>න්ත්යාදි වුත්තං। සම්පයුත්තස්ස අලොභාදිහෙතුනො අභාවා <b>අහෙතුකං</b>। යථාසකං පච්චයවන්තතාය <b>සප්පච්චයං</b>। අත්තානං ආරබ්භ පවත්තෙහි කාමාසවාදීහි සහිතත්තා <b>සාසවං</b>। පච්චයෙහි අභිසඞ්ඛතත්තා <b>සඞ්ඛතං</b>। උපාදානක්ඛන්ධසඞ්ඛාතෙ ලොකෙ නියුත්තතාය <b>ලොකියං</b>। කාමතණ්හාය අවචරිතත්තා <b>කාමාවචරං</b>। අරූපධම්මානං විය කස්සචි ආරම්මණස්ස අග්ගහණතො නාස්ස ආරම්මණන්ති <b>අනාරම්මණං</b>। තදඞ්ගාදිවසෙන පහාතබ්බතාභාවතො <b>අප්පහාතබ්බං</b>। <b>ඉති</b>-සද්දො පකාරත්ථො, තෙන “අබ්යාකත”න්ත්යාදිකං සබ්බං එකවිධනයං සඞ්ගණ්හාති।
bod:19:<b>අජ්ඣත්තිකරූපං</b> අත්තභාවසඞ්ඛාතං අත්තානං අධිකිච්ච උද්දිස්ස පවත්තත්තා। කාමං අඤ්ඤෙපි හි අජ්ඣත්තසම්භූතා අත්ථි, රුළ්හීවසෙන පන චක්ඛාදිකංයෙව අජ්ඣත්තිකං। අථ වා “යදි මයං න හොම, ත්වං කට්ඨකලිඞ්ගරූපමො භවිස්සසී”ති වදන්තා විය අත්තභාවස්ස <pb M=.204/> සාතිසයං උපකාරත්තා චක්ඛාදීනෙව විසෙසතො අජ්ඣත්තිකානි නාම। අත්තසඞ්ඛාතං වා චිත්තං අධිකිච්ච තස්ස ද්වාරභාවෙන පවත්තතීති අජ්ඣත්තං, තදෙව අජ්ඣත්තිකං। තතො බහිභූතත්තා ඉතරං තෙවීසතිවිධං <b>බාහිරරූපං</b>।
bod:20:ඉතරං බාවීසතිවිධං <b>අවත්ථුරූපං</b>।
bod:22:<b>අට්ඨවිධම්පි</b> <pb V=.181/> <b>ඉන්ද්රියරූපං</b> පඤ්චවිඤ්ඤාණෙසු ලිඞ්ගාදීසු සහජරූපපරිපාලනෙ ච ආධිපච්චයොගතො। පසාදරූපස්ස හි පඤ්චවිධස්ස චක්ඛුවිඤ්ඤාණාදීසු ආධිපච්චං අත්තනො පටුමන්දාදිභාවෙන තෙසම්පි පටුමන්දාදිභාවාපාදනතො। භාවද්වයස්සාපි ඉත්ථිලිඞ්ගාදීසු ආධිපච්චං යථාසකං පච්චයෙහි උප්පජ්ජමානානම්පි තෙසං යෙභුය්යෙන සභාවකසන්තානෙයෙව තංතදාකාරෙන උප්පජ්ජනතො, න පන ඉන්ද්රියපච්චයභාවතො। ජීවිතස්ස ච කම්මජපරිපාලනෙ ආධිපච්චං තෙසං යථාසකං ඛණට්ඨානස්ස ජීවිතින්ද්රියප්පටිබද්ධත්තා। සයඤ්ච අත්තනා ඨපිතධම්මසම්බන්ධෙනෙව පවත්තති නාවිකො විය।
bod:23:විසයවිසයිභාවප්පත්තිවසෙන ථූලත්තා <b>ඔළාරිකරූපං</b>। තතොයෙව ගහණස්ස සුකරත්තා <b>සන්තිකෙරූපං ආසන්නරූපං</b> නාම। යො සයං, නිස්සයවසෙන ච සම්පත්තානං, අසම්පත්තානඤ්ච පටිමුඛභාවො අඤ්ඤමඤ්ඤපතනං, සො පටිඝො වියාති පටිඝො। යථා හි පටිඝාතෙ සති දුබ්බලස්ස චලනං හොති, එවං අඤ්ඤමඤ්ඤං පටිමුඛභාවෙ සති අරූපසභාවත්තා දුබ්බලස්ස භවඞ්ගස්ස චලනං හොති। පටිඝො යස්ස අත්ථි තං <b>සප්පටිඝං</b>। තත්ථ සයං සම්පත්ති ඵොට්ඨබ්බස්ස, නිස්සයවසෙන සම්පත්ති ඝානජිව්හාකායගන්ධරසානං, උභයථාපි අසම්පත්ති චක්ඛුසොතරූපසද්දානන්ති දට්ඨබ්බං। ඉතරං සොළසවිධං ඔළාරිකතාදිසභාවාභාවතො <b>සුඛුමරූපා</b>දිකං।
bod:24:කම්මතො <pb M=.205/> ජාතං අට්ඨාරසවිධං <b>උපාදින්නරූපං</b> තණ්හාදිට්ඨීහි උපෙතෙන කම්මුනා අත්තනො ඵලභාවෙන ආදින්නත්තා ගහිතත්තා। ඉතරං අග්ගහිතග්ගහණෙනදසවිධං <b>අනුපාදින්නරූපං</b>।
bod:25:දට්ඨබ්බභාවසඞ්ඛාතෙන නිදස්සනෙන සහ වත්තතීති <b>සනිදස්සනං</b>। චක්ඛුවිඤ්ඤාණගොචරභාවො හි නිදස්සනන්ති වුච්චති තස්ස ච රූපායතනතො අනඤ්ඤත්තෙපි අඤ්ඤෙහි ධම්මෙහි තං විසෙසෙතුං අඤ්ඤං විය කත්වා වත්තුං වට්ටතීති සහ නිදස්සනෙන සනිදස්සනන්ති। ධම්මභාවසාමඤ්ඤෙන හි එකීභූතෙසු ධම්මෙසු යො නානත්තකරො විසෙසො, සො අඤ්ඤො විය කත්වා උපචරිතුං යුත්තො। එවඤ්හි අත්ථවිසෙසාවබොධො හොති।
bod:26:<b>අසම්පත්තවසෙනා</b>ති අත්තානං අසම්පත්තස්ස ගොචරස්ස වසෙන, අත්තනා විසයප්පදෙසං වා අසම්පත්තවසෙන। චක්ඛුසොතානි හි රූපසද්දෙහි අසම්පත්තානි, සයං වා තානි අසම්පත්තානෙව ආරම්මණං ගණ්හන්ති। තෙනෙතං වුච්චති –
gax:“චක්ඛුසොතං <pb V=.182/> පනෙතෙසු, හොතාසම්පත්තගාහකං।
gae:විඤ්ඤාණුප්පත්තිහෙතුත්තා, සන්තරාධිකගොචරෙ॥
gax:“තථා හි දූරදෙසට්ඨං, ඵලිකාදිතිරොහිතං।
gae:මහන්තඤ්ච නගාදීනං, වණ්ණං චක්ඛු උදික්ඛති॥
gax:“ආකාසාදිගතො කුච්ඡි-චම්මානන්තරිකොපි ච।
gae:මහන්තො ච ඝණ්ටාදීනං, සද්දො සොතස්ස ගොචරො॥
gax:“ගන්ත්වා විසයදෙසං තං, ඵරිත්වා ගණ්හතීති චෙ।
gae:අධිට්ඨානවිධානෙපි, තස්ස සො ගොචරො සියා॥
gax:“භූතප්පබන්ධතො සො චෙ, යාති ඉන්ද්රියසන්නිධිං।
gae:කම්මචිත්තොජසම්භූතො, වණ්ණො සද්දො ච චිත්තජො॥
gax:“න තෙසං ගොචරා හොන්ති, න හි සම්භොන්ති තෙ බහි।
gae:වුත්තා ච අවිසෙසෙන, පාඨෙ තංවිසයාව තෙ॥
gax:“යදි <pb M=.206/> චෙතං ද්වයං අත්තසමීපංයෙව ගණ්හති।
gae:අක්ඛිවණ්ණං තථා මූලං, පස්සෙය්ය භමුකස්ස ච॥
gax:“දිසාදෙසවවත්ථානං, සද්දස්ස න භවෙය්ය ච।
gae:සියා ච සරවෙධිස්ස, සකණ්ණෙ සරපාතන”න්ති॥
bod:<b>ගොචරග්ගාහිකරූපං</b> විඤ්ඤාණාධිට්ඨිතං හුත්වා තංතංගොචරග්ගහණසභාවත්තා। ඉතරං තෙවීසතිවිධං <b>අගොචරග්ගාහිකරූපං</b> ගොචරග්ගහණාභාවතො।
bod:27:වණ්ණිතබ්බො දට්ඨබ්බොති <b>වණ්ණො</b>। අත්තනො උදයානන්තරං රූපං ජනෙතීති <b>ඔජා। අවිනිබ්භොගරූපං</b> <pb V=.183/> කත්ථචිපි අඤ්ඤමඤ්ඤං විනිභුඤ්ජනස්ස විසුං විසුං පවත්තියා අභාවතො। රූපලොකෙ ගන්ධාදීනං අභාවවාදිමතම්පි හි තත්ථ තත්ථ (විභ॰ මූලටී॰ 227; විභ॰ අනුටී॰ 227) ආචරියෙහි පටික්ඛිත්තමෙව।
bod:28:<b>ඉච්චෙව</b>න්ති එත්ථපි <b>ඉති</b>-සද්දො පකාරත්ථො, තෙන ඉධ අනාගතම්පි සබ්බං දුකතිකාදිභෙදං සඞ්ගණ්හාති।
cen:රූපවිභාගවණ්ණනා නිට්ඨිතා।
sub:රූපසමුට්ඨානනයවණ්ණනා
bod:29:කානි පන තානි කම්මාදීනි, කථං, කත්ථ, කදා ච රූපසමුට්ඨානානීති ආහ <b>“තත්ථා”</b>ත්යාදි। <b>පටිසන්ධිමුපාදායා</b>ති පටිසන්ධිචිත්තස්ස උප්පාදක්ඛණං උපාදාය। <b>ඛණෙ ඛණෙ</b>ති එකෙකස්ස චිත්තස්ස තීසු තීසු ඛණෙසු, නිරන්තරමෙවාති වුත්තං හොති। අපරෙ පන චිත්තස්ස ඨිතික්ඛණං (විභ॰ මූලටී॰ 20 පකිණ්ණකකථාවණ්ණනා), භඞ්ගක්ඛණෙ ච රූපුප්පාදං (විභ॰ මූලටී॰ 20 පකිණ්ණකකථාවණ්ණනා) පටිසෙධෙන්ති। තත්ථ කිඤ්චාපි ඨිතික්ඛණාභාවෙ තෙසං උපපත්ති චෙව තත්ථ වත්තබ්බඤ්ච හෙට්ඨා කථිතමෙව, ඉධාපි <pb M=.207/> පන භඞ්ගක්ඛණෙ රූපුප්පාදාභාවෙ උපපත්තියා තත්ථ වත්තබ්බෙන ච සහ සුඛග්ගහණත්ථං සඞ්ගහෙත්වා වුච්චති –
gax:“උප්පන්නුප්පජ්ජමානන්ති, විභඞ්ගෙ එවමාදිනං।
gae:භඞ්ගක්ඛණස්මිං උප්පන්නං, නො ච උප්පජ්ජමානකං॥
gax:“උප්පජ්ජමානමුප්පාදෙ, උප්පන්නඤ්චාතිආදිනා।
gae:භඞ්ගුප්පාදාව අක්ඛාතා, න චිත්තස්ස ඨිතික්ඛණො॥
gax:“‘උප්පාදො <pb V=.184/> ච වයො චෙව, අඤ්ඤථත්තං ඨිතස්ස ච।
gae:පඤ්ඤායතී’ති (අ॰ නි॰ 3.47) වුත්තත්තා, ඨිති අත්ථීති චෙ මතං॥
gax:“අඤ්ඤථත්තස්ස එකස්මිං, ධම්මෙ අනුපලද්ධිතො।
gae:පඤ්ඤාණවචනා චෙව, පබන්ධට්ඨිති තත්ථපි॥
gax:“වුත්තා තස්මා න චිත්තස්ස, ඨිති දිස්සති පාළියං।
gae:අභිධම්මෙ අභාවොපි, නිසෙධොයෙව සබ්බථා॥
gax:“යදා සමුදයො යස්ස, නිරුජ්ඣති තදාස්ස කිං।
gae:දුක්ඛමුප්පජ්ජතීත්යෙත්ථ, පඤ්හෙ නොති නිසෙධතො॥
gax:“රූපුප්පාදො න භඞ්ගස්මිං, තස්මා සබ්බෙපි පච්චයා।
gae:උප්පාදෙයෙව චිත්තස්ස, රූපහෙතූති කෙචන॥
gax:“වුච්චතෙ තත්ථ එකස්මිං, ධම්මෙයෙව යථා මතා।
gae:උප්පාදාවත්ථතො භින්නා, භඞ්ගාවත්ථා තථෙව තු॥
gax:“භඞ්ගස්සාභිමුඛාවත්ථා, ඉච්ඡිතබ්බා අයං ඨිති।
gae:නයදස්සනතො එසා, විභඞ්ගෙ න තු දෙසිතා॥
gax:“ලක්ඛණං සඞ්ඛතස්සෙව, වත්තුමුප්පාදආදිනං।
gae:දෙසිතත්තා න තත්ථාපි, පබන්ධස්ස ඨිතීරිතා॥
gax:“උපසග්ගස්ස ධාතූනමත්ථෙයෙව පවත්තිතො।
gae:පඤ්ඤායතීති චෙතස්ස, අත්ථො විඤ්ඤායතෙ ඉති॥
gax:“භඞ්ගෙ <pb M=.208/> <pb V=.185/> රූපස්ස නුප්පාදො, චිත්තජානං වසෙන වා।
gae:ආරුප්පංවාභිසන්ධාය, භාසිතො යමකස්ස හි॥
gax:“සභාවොයං යථාලාභ-යොජනාති තතො නහි।
gae:න චිත්තට්ඨිති භඞ්ගෙ ච, න රූපස්ස අසම්භවො”ති॥
bod:31:රූපවිරාගභාවනානිබ්බත්තත්තා හෙතුනො තබ්බිධුරතාය, අනොකාසතාය ච අරූපවිපාකා, රූපජනනෙ විසෙසපච්චයෙහි ඣානඞ්ගෙහි සම්පයොගාභාවතො ද්විපඤ්චවිඤ්ඤාණානි චාති චුද්දස චිත්තානි රූපං න සමුට්ඨාපෙන්තීති වුත්තං <b>“ආරුප්පවිපාකද්විපඤ්චවිඤ්ඤාණවජ්ජිත”</b>න්ති। පටිසන්ධිචිත්තං, පන චුතිචිත්තඤ්ච එකූනවීසති භවඞ්ගස්සෙව අන්තොගධත්තා චිත්තන්තරං න හොතීති න තස්ස වජ්ජනං කතං। කිඤ්චාපි න කතං, පච්ඡාජාතපච්චයරහිතං, පන ආහාරාදීහි ච අනුපත්ථද්ධං දුබ්බලවත්ථුං නිස්සාය පවත්තත්තා, අත්තනො ච ආගන්තුකතාය කම්මජරූපෙහි චිත්තසමුට්ඨානරූපානං ඨානං ගහෙත්වා ඨිතත්තා ච පටිසන්ධිචිත්තං රූපසමුට්ඨාපකං න හොති। චුතිචිත්තෙ පන <b>අට්ඨකථායං</b> (ධ॰ ස॰ අට්ඨ॰ 636; විභ॰ අට්ඨ॰ 26 පකිණ්ණකකථා) තාව “වූපසන්තවට්ටමූලස්මිං සන්තානෙ සාතිසයං සන්තවුත්තිතාය ඛීණාසවස්සෙව චුතිචිත්තං රූපං න සමුට්ඨාපෙතී”ති (ධ॰ ස॰ මූලටී॰ 636) වුත්තං। <b>ආනන්දාචරියා</b>දයො පන “සබ්බෙසම්පි චුතිචිත්තං රූපං න සමුට්ඨාපෙතී”ති වදන්ති। විනිච්ඡයො පන නෙසං සඞ්ඛෙපතො <b>මූලටීකාදීසු,</b> විත්ථාරතො ච <b>අභිධම්මත්ථවිකාසිනියං</b> වුත්තනයෙන දට්ඨබ්බො। <b>පඨමභවඞ්ගමුපාදායා</b>ති පටිසන්ධියා අනන්තරනිබ්බත්තපඨමභවඞ්ගතො පට්ඨාය। <b>ජායන්තමෙව සමුට්ඨාපෙති,</b> න පන ඨිතං, භිජ්ජමානං වා අනන්තරාදිපච්චයලාභෙන උප්පාදක්ඛණෙයෙව ජනකසාමත්ථියයොගතො।
bod:32:ඉරියාය කායිකකිරියාය පවත්තිපථභාවතො <b>ඉරියාපථො,</b> ගමනාදි, අත්ථතො තදවත්ථා රූපප්පවත්ති। තම්පි <pb M=.209/> <b>සන්ධාරෙති</b> යථාපවත්තං උපත්ථම්භෙති। යථා හි වීථිචිත්තෙහි අබ්බොකිණ්ණෙ භවඞ්ගෙ පවත්තමානෙ අඞ්ගානි ඔසීදන්ති, න එවමෙතෙසු ද්වත්තිංසවිධෙසු, වක්ඛමානෙසු ච ඡබ්බීසතියා ජාගරණචිත්තෙසු පවත්තමානෙසු। තදා පන අඞ්ගානි උපත්ථද්ධානි යථාපවත්තඉරියාපථභාවෙනෙව පවත්තන්ති।
bod:33:<b>විඤ්ඤත්තිම්පි සමුට්ඨාපෙන්ති,</b> න කෙවලං රූපිරියාපථානෙව। අවිසෙසවචනෙපි පනෙත්ථ මනොද්වාරප්පවත්තානෙව <pb V=.186/> වොට්ඨබ්බනජවනානි විඤ්ඤත්තිසමුට්ඨාපකානි, තථා හාසජනකානි ච පඤ්චද්වාරප්පවත්තානං පරිදුබ්බලභාවතොති දට්ඨබ්බං। කාමඤ්චෙත්ථ රූපවිනිමුත්තො ඉරියාපථො, විඤ්ඤත්ති වා නත්ථි, තථාපි න සබ්බං රූපසමුට්ඨාපකං චිත්තං ඉරියාපථූපත්ථම්භකං, විඤ්ඤත්තිවිකාරජනකඤ්ච හොති। යං පන චිත්තං විඤ්ඤත්තිජනකං, තං එකංසතො ඉරියාපථූපත්ථම්භකං ඉරියාපථස්ස විඤ්ඤත්තියා සහ අවිනාභාවතො। ඉරියාපථූපත්ථම්භකඤ්ච රූපජනකන්ති ඉමස්ස විසෙසදස්සනත්ථං රූපතො ඉරියාපථවිඤ්ඤත්තීනං විසුං ගහණං।
bod:34:<b>තෙරසා</b>ති කුසලතො චත්තාරි, අකුසලතො චත්තාරි, කිරියතො පඤ්චාති තෙරස। තෙසු හි පුථුජ්ජනා අට්ඨහි කුසලාකුසලෙහි හසන්ති, සෙක්ඛා දිට්ඨිසහගතවජ්ජිතෙහි, අසෙක්ඛා පන පඤ්චහි කිරියචිත්තෙහි, තත්ථාපි බුද්ධා චතූහි සහෙතුකකිරියචිත්තෙහෙව හසන්ති, න අහෙතුකෙන “අතීතංසාදීසු අප්පටිහතඤාණං පත්වා ඉමෙහි තීහි ධම්මෙහි සමන්නාගතස්ස බුද්ධස්ස භගවතො සබ්බං කායකම්මං ඤාණපුබ්බඞ්ගමං ඤාණානුපරිවත්තී”ති වචනතො (මහානි॰ 69; චූළනි॰ මොඝරාජමාණවපුච්ඡානිද්දෙස 85; පටි॰ ම॰ 3.5)। න හි විචාරණපඤ්ඤාරහිතස්ස හසිතුප්පාදස්ස බුද්ධානං පවත්ති යුත්තාති වදන්ති। හසිතුප්පාදචිත්තෙන පන පවත්තියමානම්පි තෙසං සිතකරණං පුබ්බෙනිවාසඅනාගතංසසබ්බඤ්ඤුතඤ්ඤාණානං අනුවත්තකත්තා ඤාණානුපරිවත්තියෙවාති। එවඤ්ච කත්වා <b>අට්ඨකථායං</b> <pb M=.210/> (ධ॰ ස॰ අට්ඨ॰ 568) “තෙසං ඤාණානං චිණ්ණපරියන්තෙ ඉදං චිත්තං හාසයමානං උප්පජ්ජතී”ති වුත්තං, තස්මා න තස්ස බුද්ධානං පවත්ති සක්කා නිවාරෙතුං।
bod:35:පච්ඡාජාතාදිපච්චයූපත්ථම්භලාභෙන ඨිතික්ඛණෙයෙව උතුඔජානං බලවභාවොති වුත්තං <b>“තෙජොධාතු ඨිතිප්පත්තා”</b>ත්යාදි।
bod:37:තත්ථ <b>හදයඉන්ද්රියරූපානි</b> නව කම්මතොයෙව ජාතත්තා <b>කම්මජානෙව</b>। යඤ්හි ජාතං, ජායති, ජායිස්සති ච, තං “කම්මජ”න්ති වුච්චති යථා දුද්ධන්ති।
bod:40:පච්චුප්පන්නපච්චයාපෙක්ඛත්තා ලහුතාදිත්තයං කම්මජං න හොති, ඉතරථා සබ්බදාභාවීහි භවිතබ්බන්ති වුත්තං <b>“ලහුතාදිත්තයං උතුචිත්තාහාරෙහි සම්භොතී”</b>ති।
bod:43:එකන්තකම්මජානි <pb V=.187/> නව, චතුජෙසු කම්මජානි නවාති අට්ඨාරස කම්මජානි, පඤ්චවිකාරරූපසද්දඅවිනිබ්භොගරූපආකාසවසෙන පන්නරස චිත්තජානි, සද්දො, ලහුතාදිත්තයං, අවිනිබ්භොගාකාසරූපානි නවාති තෙරස උතුජානි, ලහුතාදිත්තයඅවිනිබ්භොගාකාසවසෙන ද්වාදස ආහාරජානි।
bod:44:කෙවලං <b>ජායමානාදිරූපානං</b> ජායමානපරිපච්චමානභිජ්ජමානරූපානං <b>සභාවත්තා</b> සභාවමත්තං විනා අත්තනො ජාතිආදිලක්ඛණාභාවතො <b>ලක්ඛණානි කෙහිචි</b> පච්චයෙහි න ජායන්තීති පකාසිතං। උප්පාදාදියුත්තානඤ්හි චක්ඛාදීනං ජාතිආදීනි ලක්ඛණානි විජ්ජන්ති, න එවං ජාතිආදීනං। යදි තෙසම්පි ජාතිආදීනි සියුං, එවං අනවත්ථානමෙව ආපජ්ජෙය්ය। යං පන “රූපායතනං…පෙ॰… කබළීකාරො ආහාරො। ඉමෙ ධම්මා චිත්තසමුට්ඨානා”ත්යාදීසු (ධ॰ ස॰ 1201) ජාතියා කුතොචිජාතත්තං අනුඤ්ඤාතං <pb M=.211/>, තම්පි රූපජනකපච්චයානං රූපුප්පාදනං පති අනුපරතබ්යාපාරානං පච්චයභාවූපගමනක්ඛණෙ ජායමානධම්මවිකාරභාවෙන උපලබ්භමානතං සන්ධායාති දට්ඨබ්බං। යම්පි “ජාති, භික්ඛවෙ, අනිච්චා සඞ්ඛතා පටිච්චසමුප්පන්නා। ජරාමරණං, භික්ඛවෙ, අනිච්චං සඞ්ඛතං පටිච්චසමුප්පන්න”න්ති වචනං (සං॰ නි॰ 2.20), තත්ථාපි පටිච්චසමුප්පන්නානං ලක්ඛණභාවතොති අයමෙත්ථාභිසන්ධි। තෙනාහු පොරාණා –
gax:“පාඨෙ කුතොචි ජාතත්තං, ජාතියා පරියායතො।
gae:සඞ්ඛතානං සභාවත්තා, තීසු සඞ්ඛතතොදිතා”ති॥
cen:රූපසමුට්ඨානනයවණ්ණනා නිට්ඨිතා।
sub:කලාපයොජනාවණ්ණනා
bod:45:යස්මා පනෙතානි රූපානි කම්මාදිතො උප්පජ්ජමානානිපි න එකෙකං සමුට්ඨහන්ති, අථ ඛො පිණ්ඩතොව। තස්මා පිණ්ඩානං ගණනපරිච්ඡෙදං, සරූපඤ්ච දස්සෙතුං <b>“එකුප්පාදා”</b>ත්යාදි වුත්තං <pb V=.188/>। <b>සහවුත්තිනො</b>ති විසුං විසුං කලාපගතරූපවසෙන සහවුත්තිනො, න සබ්බකලාපානං අඤ්ඤමඤ්ඤං සහුප්පත්තිවසෙන।
bod:46:දස පරිමාණා අස්සාති දසකං, සමුදායස්සෙතං නාමං, චක්ඛුනා උපලක්ඛිතං, තප්පධානං වා දසකං <b>චක්ඛුදසකං</b>। එවං සෙසෙසුපි।
bod:47:වචීවිඤ්ඤත්තිග්ගහණෙන සද්දොපි සඞ්ගහිතො හොති තස්සා තදවිනාභාවතොති වුත්තං <b>“වචීවිඤ්ඤත්තිදසක”</b>න්ති।
bod:50:කිං <pb M=.212/> පනෙතෙ එකවීසති කලාපා සබ්බෙපි සබ්බත්ථ හොන්ති, උදාහු කෙචි කත්ථචීති ආහ <b>“තත්ථා”</b>ත්යාදි।
cen:කලාපයොජනාවණ්ණනා නිට්ඨිතා।
sub:රූපපවත්තික්කමවණ්ණනා
bod:52:ඉදානි නෙසං සම්භවවසෙන, පවත්තිපටිසන්ධිවසෙන, යොනිවසෙන ච පවත්තිං දස්සෙතුං <b>“සබ්බානිපි පනෙතානී”</b>ත්යාදි වුත්තං। <b>යථාරහ</b>න්ති සභාවකපරිපුණ්ණායතනානං අනුරූපතො।
bod:53:කමලකුහරගබ්භමලාදිසංසෙදට්ඨානෙසු ජාතා <b>සංසෙදජා</b>। උපපාතො නෙසං අත්ථීති <b>ඔපපාතිකා,</b> උක්කංසගතිපරිච්ඡෙදවසෙන චෙත්ථ විසිට්ඨඋපපාතො ගහිතො යථා “අභිරූපස්ස කඤ්ඤා දාතබ්බා”ති। <b>සත්ත දසකානි පාතුභවන්ති</b> පරිපුණ්ණායතනභාවෙන උපලබ්භනතො। <b>කදාචි න ලබ්භන්ති</b> ජච්චන්ධජච්චබධිරජච්චාඝානනපුංසකආදිකප්පිකානං වසෙන। තත්ථ සුගතියං මහානුභාවෙන කම්මුනා නිබ්බත්තමානානං ඔපපාතිකානං ඉන්ද්රියවෙකල්ලායොගතො චක්ඛුසොතඝානාලාභො සංසෙදජානං, භාවාලාභො පඨමකප්පිකඔපපාතිකානං වසෙනපි। දුග්ගතියං පන චක්ඛුසොතභාවාලාභො ද්වින්නම්පි වසෙන, ඝානාලාභො සංසෙදජානමෙව වසෙන, න ඔපපාතිකානං <pb V=.189/> වසෙනාති දට්ඨබ්බං। තථා හි <b>ධම්මහදයවිභඞ්ගෙ</b> “කාමධාතුයා උපපත්තික්ඛණෙ කස්සචි එකාදසායතනානි පාතුභවන්ති, කස්සචි දස, කස්සචි අපරානිපි දස, කස්සචි නව, කස්සචි සත්තා”ති (විභ॰ 1007) වචනතො පරිපුණ්ණින්ද්රියස්ස ඔපපාතිකස්ස සද්දායතනවජ්ජිතානි එකාදසායතනානි වුත්තානි। අන්ධස්ස චක්ඛායතනවජ්ජිතානි <pb M=.213/> දස, තථා බධිරස්ස සොතායතනවජ්ජිතානි, අන්ධබධිරස්ස තදුභයවජ්ජිතානි නව, ගබ්භසෙය්යකස්ස චක්ඛුසොතඝානජිව්හාසද්දායතනවජ්ජිතානිසත්තායතනානි වුත්තානි। යදි පන අඝානකොපි ඔපපාතිකො සියා, අන්ධබධිරාඝානකානං වසෙන තික්ඛත්තුං දස, අන්ධබධිරඅන්ධාඝානකබධිරාඝානකානං වසෙන තික්ඛත්තුං නව, අන්ධබධිරාඝානකස්ස වසෙන ච අට්ඨ ආයතනානි වත්තබ්බානි සියුං, න පනෙවං වුත්තානි। තස්මා නත්ථි ඔපපාතිකස්ස ඝානවෙකල්ලන්ති। තථා ච වුත්තං <b>යමකට්ඨකථායං</b> “අඝානකො ඔපපාතිකො නත්ථි। යදි භවෙය්ය, කස්සචි අට්ඨායතනානීති වදෙය්යා”ති (යම॰ අට්ඨ॰ ආයතනයමක॰ 18-21)।
bod:සංසෙදජානං පන ඝානාභාවො න සක්කා නිවාරෙතුං “කාමධාතුයා උපපත්තික්ඛණෙ”ත්යාදිපාළියා (විභ॰ 1007) ඔපපාතිකයොනිමෙව සන්ධාය, සත්තායතනග්ගහණස්ස ච අඤ්ඤෙසං අසම්භවතො ගබ්භසෙය්යකමෙව සන්ධාය වුත්තත්තා। යං පන “සංසෙදජයොනිකා පරිපුණ්ණායතනභාවෙන ඔපපාතිකසඞ්ගහං කත්වා වුත්තා”ති අට්ඨකථාවචනං, තම්පි පරිපුණ්ණායතනංයෙව සංසෙදජානං ඔපපාතිකෙසු සඞ්ගහවසෙන වුත්තං। අපරෙ පන යමකෙ ඝානජිව්හානං සහචාරිතා වුත්තාති අජිව්හස්ස අසම්භවතො අඝානකස්සපි අභාවමෙව වණ්ණෙන්ති, තත්ථාපි යථා චක්ඛුසොතානි රූපභවෙ ඝානජිව්හාහි විනා පවත්තන්ති, න එවං ඝානජිව්හා අඤ්ඤමඤ්ඤං විනා පවත්තන්ති ද්වින්නම්පි රූපභවෙ අනුප්පජ්ජනතොති එවං විසුං විසුං කාමභවෙ අප්පවත්තිවසෙන තෙසං සහචාරිතා වුත්තාති න න සක්කා වත්තුන්ති।
bod:54:ගබ්භෙ මාතුකුච්ඡියං සෙන්තීති ගබ්භසෙය්යකා, තෙයෙව රූපාදීසු සත්තතාය සත්තාති <b>ගබ්භසෙය්යකසත්තා</b>। එතෙ <pb M=.214/> අණ්ඩජජලාබුජා। <b>තීණි දසකානි පාතුභවන්ති,</b> යානි “කලලරූප”න්ති වුච්චන්ති, පරිපිණ්ඩිතානි ච තානි ජාතිඋණ්ණාය එකස්ස අංසුනො පසන්නතිලතෙලෙ පක්ඛිපිත්වා උද්ධටස්ස පග්ඝරිත්වා අග්ගෙ ඨිතබින්දුමත්තානි අච්ඡානි විප්පසන්නානි। <b>කදාචි න ලබ්භති</b> අභාවකසත්තානං වසෙන। <b>තතො පර</b>න්ති පටිසන්ධිතො පරං। <b>පවත්තිකාලෙ</b>ති සත්තමෙ සත්තාහෙ, <b>ටීකාකාර</b>මතෙන එකාදසමෙ සත්තාහෙ වා। <b>කමෙනා</b>ති චක්ඛුදසකපාතුභාවතො සත්තාහාතික්කමෙන සොතදසකං <pb V=.190/>, තතො සත්තාහාතික්කමෙන ඝානදසකං, තතො සත්තාහාතික්කමෙන ජිව්හාදසකන්ති එවං අනුක්කමෙන। <b>අට්ඨකථායම්පි</b> හි අයමත්ථො දස්සිතොව।
bod:55:<b>ඨිතිකාල</b>න්ති පටිසන්ධිචිත්තස්ස ඨිතිකාලං। පටිසන්ධිචිත්තසහජාතා හි උතු ඨානප්පත්තා තස්ස ඨිතික්ඛණෙ සුද්ධට්ඨකං සමුට්ඨාපෙති, තදා උප්පන්නා භඞ්ගක්ඛණෙත්යාදිනා අනුක්කමෙන උතු රූපං ජනෙති। <b>ඔජාඵරණමුපාදායා</b>ති ගබ්භසෙය්යකස්ස මාතු අජ්ඣොහටාහාරතො සංසෙදජොපපාතිකානඤ්ච මුඛගතසෙම්හාදිතො ඔජාය රසහරණීඅනුසාරෙන සරීරෙ ඵරණකාලතො පට්ඨාය।
bod:56:චුතිචිත්තං උපරිමං එතස්සාති <b>චුතිචිත්තොපරි। කම්මජරූපානි න උප්පජ්ජන්ති</b> තදුප්පත්තියං මරණාභාවතො। කම්මජරූපවිච්ඡෙදෙ හි “මතො”ති වුච්චති। යථාහ –
gax:“ආයු උස්මා ච විඤ්ඤාණං, යදා කායං ජහන්තිමං।
gae:අපවිද්ධො තදා සෙති, නිරත්ථංව කලිඞ්ගර”න්ති॥ (සං॰ නි॰ 3.95 ථොකං විසදිසං)।
bod:<b>පුරෙතර</b>න්ති සත්තරසමස්ස උප්පාදක්ඛණෙ। <b>තතොපරං චිත්තජාහාරජරූපඤ්ච වොච්ඡිජ්ජතී</b>ති අජීවකසන්තානෙ තෙසං උප්පත්තියා <pb M=.215/> අභාවතො යථානිබ්බත්තං චිත්තජං, ආහාරජඤ්ච තතො පරං කිඤ්චි කාලං පවත්තිත්වා නිරුජ්ඣති। අපරෙ පන ආචරියා “චිත්තජරූපං චුතිචිත්තතො පුරෙතරමෙව වොච්ඡිජ්ජතී”ති වණ්ණෙන්ති।
bod:58:රූපලොකෙ ඝානජිව්හාකායානං අභාවෙ කාරණං වුත්තමෙව। භාවද්වයං පන බහලකාමරාගූපනිස්සයත්තා බ්රහ්මානඤ්ච තදභාවතො තත්ථ න පවත්තති। <b>ආහාරජකලාපානි ච න ලබ්භන්ති</b> අජ්ඣොහටාහාරාභාවෙන සරීරගතස්සපි ආහාරස්ස රූපසමුට්ඨාපනාභාවතො। බාහිරඤ්හි උතුං, ආහාරඤ්ච උපනිස්සයං ලභිත්වා උතුආහාරා රූපං සමුට්ඨාපෙන්ති। <b>ජීවිතනවක</b>න්ති කායාභාවතො කායදසකට්ඨානියං ජීවිතනවකං।
bod:59:<b>අතිරිච්ඡති</b> සෙසබ්රහ්මානං පටිසන්ධියං, පවත්තෙ ච උපලභිතබ්බරූපතො අවසිට්ඨං හොති <pb V=.191/>, මරණකාලෙ පන බ්රහ්මානං සරීරනික්ඛෙපාභාවතො සබ්බෙසම්පි තිසමුට්ඨානානි, ද්විසමුට්ඨානානි ච සහෙව නිරුජ්ඣන්ති।
bod:61:<b>රූපෙසු තෙවීසති</b> ඝානජිව්හාකායභාවද්වයවසෙන පඤ්චන්නං අභාවතො। කෙචි පන “ලහුතාදිත්තයම්පි තෙසු නත්ථි දන්ධත්තකරාදිධාතුක්ඛොභාභාවතො”ති වදන්ති, තං අකාරණං। න හි වූපසමෙතබ්බාපෙක්ඛා තබ්බිරොධිධම්මප්පවත්ති තථා සති සහෙතුකකිරියචිත්තෙසු ලහුතාදීනං අභාවප්පසඞ්ගතො। <b>“සද්දො විකාරො”</b>ත්යාදි සබ්බෙසම්පි සාධාරණවසෙන වුත්තං।
cen:රූපපවත්තික්කමවණ්ණනා නිට්ඨිතා।
sub:නිබ්බානභෙදවණ්ණනා
bod:62:එත්තාවතා <pb M=.216/> චිත්තචෙතසිකරූපානි විභාගතො නිද්දිසිත්වා ඉදානි නිබ්බානං නිද්දිසන්තො ආහ <b>“නිබ්බානං පනා”</b>ත්යාදි। <b>“චතුමග්ගඤාණෙන සච්ඡිකාතබ්බ”</b>න්ති ඉමිනා නිබ්බානස්ස තංතංඅරියපුග්ගලානං පච්චක්ඛසිද්ධතං දස්සෙති। <b>“මග්ගඵලානමාරම්මණභූත”</b>න්ති ඉමිනා කල්යාණපුථුජ්ජනානං අනුමානසිද්ධතං। සඞ්ඛතධම්මාරම්මණඤ්හි, පඤ්ඤත්තාරම්මණං වා ඤාණං කිලෙසානං සමුච්ඡෙදපටිප්පස්සම්භනෙ අසමත්ථං, අත්ථි ච ලොකෙ කිලෙසසමුච්ඡෙදාදි। තස්මා අත්ථි සඞ්ඛතසම්මුතිධම්මවිපරීතො කිලෙසානං සමුච්ඡෙදපටිප්පස්සද්ධිකරානං මග්ගඵලානං ආරම්මණභූතො නිබ්බානං නාම එකො ධම්මොති සිද්ධං। පච්චක්ඛානුමානසිද්ධතාසන්දස්සනෙන ච අභාවමත්තං නිබ්බානන්ති විප්පටිපන්නානං වාදං නිසෙධෙතීති අලමතිප්පපඤ්චෙන। ඛන්ධාදිභෙදෙ තෙභූමකධම්මෙ හෙට්ඨුපරියවසෙන විනනතො සංසිබ්බනතො <b>වානසඞ්ඛාතාය</b> තණ්හාය <b>නික්ඛන්තත්තා</b> විසයාතික්කමවසෙන අතීතත්තා।
bod:63:<b>සභාවතො</b>ති අත්තනො සන්තිලක්ඛණෙන। උපාදීයති කාමුපාදාදීහීති උපාදි, පඤ්චක්ඛන්ධස්සෙතං අධිවචනං, උපාදියෙව සෙසො කිලෙසෙහීති උපාදිසෙසො, තෙන සහ වත්තතීති සඋපාදිසෙසා <pb V=.192/>, සා එව නිබ්බානධාතූති <b>සඋපාදිසෙසනිබ්බානධාතු। කාරණපරියායෙනා</b>ති සඋපාදිසෙසාදිවසෙන පඤ්ඤාපනෙ කාරණභූතස්ස උපාදිසෙස භාවාභාවස්ස ලෙසෙන।
bod:64:ආරම්මණතො, සම්පයොගතො ච රාගදොසමොහෙහි සුඤ්ඤත්තා සුඤ්ඤං, සුඤ්ඤමෙව <b>සුඤ්ඤතං,</b> තථා රාගාදිනිමිත්තරහිතත්තා <b>අනිමිත්තං</b>। රාගාදිපණිධිරහිතත්තා <b>අප්පණිහිතං</b>। සබ්බසඞ්ඛාරෙහි වා සුඤ්ඤත්තා <b>සුඤ්ඤතං</b>। සබ්බසඞ්ඛාරනිමිත්තාභාවතො <pb M=.217/> <b>අනිමිත්තං</b>। තණ්හාපණිධියා අභාවතො <b>අප්පණිහිතං</b>।
bod:65:චවනාභාවතො <b>අච්චුතං</b>। අන්තස්ස පරියොසානස්ස අතික්කන්තත්තා <b>අච්චන්තං</b>। පච්චයෙහි අසඞ්ඛතත්තා <b>අසඞ්ඛතං</b>। අත්තනො උත්තරිතරස්ස අභාවතො, සහධම්මෙන වත්තබ්බස්ස උත්තරස්ස වා අභාවතො <b>අනුත්තරං</b>। වානතො තණ්හාතො මුත්තත්තා සබ්බසො අපගතත්තා <b>වානමුත්තා</b>। මහන්තෙ සීලක්ඛන්ධාදිකෙ එසන්ති ගවෙසන්තීති <b>මහෙසයො। “ඉති චිත්ත”</b>න්ත්යාදි ඡහි පරිච්ඡෙදෙහි විභත්තානං චිත්තාදීනං නිගමනං।
cen:නිබ්බානභෙදවණ්ණනා නිට්ඨිතා।
cen:ඉති අභිධම්මත්ථවිභාවිනියා නාම අභිධම්මත්ථසඞ්ගහවණ්ණනාය
cen:රූපපරිච්ඡෙදවණ්ණනා නිට්ඨිතා।
