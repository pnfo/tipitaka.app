cha:(8) 3:යමකවග්ගො
sub:1-2:සද්ධාසුත්තද්වයවණ්ණනා
bod:71-72:අට්ඨමස්ස <pb V=3.250/> පඨමෙ <b>නො ච සීලවා</b>ති න සීලෙසු පරිපූරකාරී। <b>සමන්තපාසාදිකො</b>ති සමන්තතො පසාදජනකො। <b>සබ්බාකාරපරිපූරො</b>ති සබ්බෙහි සමණාකාරෙහි සමණධම්මකොට්ඨාසෙහි පරිපූරො। දුතියෙ <b>සන්තා</b>ති පච්චනීකසන්තතාය සන්තා। <b>විමොක්ඛා</b>ති පච්චනීකධම්මෙහි විමුත්තත්තා ච විමොක්ඛා।
sub:3-9:මරණස්සතිසුත්තද්වයාදිවණ්ණනා
bod:73-79:තතියෙ <pb M=3.252/> <b>භාවෙථ නො</b>ති භාවෙථ නු। <b>සාසන</b>න්ති අනුසිට්ඨි। <b>ආසවානං ඛයායා</b>ති අරහත්තඵලත්ථාය। චතුත්ථෙ <b>පතිහිතායා</b>ති පටිපන්නාය। <b>සො මමස්ස අන්තරායො</b>ති සො මම ජීවිතන්තරායොපි, පුථුජ්ජනකාලකිරියං කරොන්තස්ස සග්ගන්තරායොපි මග්ගන්තරායොපි අස්ස। <b>සත්ථකා වා මෙ වාතා</b>ති සත්ථං විය අඞ්ගමඞ්ගානි කන්තන්තීති සත්ථකා। පඤ්චමාදීනි වුත්තනයානෙව। නවමෙ <b>සංසග්ගාරාමතා</b>ති පඤ්චවිධෙ සංසග්ගෙ ආරාමතා।
sub:10:කුසීතාරම්භවත්ථුසුත්තවණ්ණනා
bod:80:දසමෙ <pb P=4.157/> <b>කුසීතවත්ථූනී</b>ති කුසීතස්ස අලසස්ස වත්ථූනි පතිට්ඨා, කොසජ්ජකාරණානීති අත්ථො। <b>කම්මං කත්තබ්බං හොතී</b>ති චීවරවිචාරණාදිකම්මං කත්තබ්බං හොති। <b>න වීරියං ආරභතී</b>ති දුවිධම්පි වීරියං නාරභති। <b>අප්පත්තස්සා</b>ති ඣානවිපස්සනාමග්ගඵලධම්මස්ස අප්පත්තස්ස පත්තියා। <b>අනධිගතස්සා</b>ති තස්සෙව අනධිගතස්ස අධිගමත්ථාය। <b>අසච්ඡිකතස්සා</b>ති තදෙව අසච්ඡිකතස්ස සච්ඡිකරණත්ථාය। <b>ඉදං පඨම</b>න්ති ඉදං “හන්දාහං නිපජ්ජාමී”ති එවං ඔසීදනං පඨමං කුසීතවත්ථු। ඉමිනා නයෙන සබ්බත්ථ අත්ථො වෙදිතබ්බො। <b>මාසාචිතකං මඤ්ඤෙ</b>ති එත්ථ පන මාසාචිතං නාම තින්තමාසො। යථා තින්තමාසො ගරුකො හොති, එවං ගරුකොති අධිප්පායො <pb V=3.251/>। <b>ගිලානා වුට්ඨිතො හොතී</b>ති ගිලානො හුත්වා පච්ඡා වුට්ඨිතො හොති। <b>ආරම්භවත්ථූනී</b>ති වීරියකාරණානි। තෙසම්පි ඉමිනාව නයෙන අත්ථො වෙදිතබ්බො। සෙසං සබ්බත්ථ උත්තානමෙවාති।
cen:යමකවග්ගො අට්ඨමො।
