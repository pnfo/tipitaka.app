cha:8:ගාමණිසංයුත්තං
sub:1:චණ්ඩසුත්තවණ්ණනා
bod:353:ගාමණිසංයුත්තස්ස <pb V=3.140/> <pb P=3.102/> <pb M=3.140/> පඨමෙ <b>චණ්ඩො ගාමණී</b>ති ධම්මසඞ්ගාහකත්ථෙරෙහි චණ්ඩොති ගහිතනාමො එකො ගාමණි। <b>පාතුකරොතී</b>ති භණ්ඩන්තං පටිභණ්ඩන්තො අක්කොසන්තං පච්චක්කොසන්තො පහරන්තං පටිපහරන්තො පාකටං කරොතීති දස්සෙති। <b>න පාතුකරොතී</b>ති අක්කුට්ඨොපි පහටොපි කිඤ්චි පච්චනීකං අකරොන්තොති දස්සෙති।
sub:2:තාලපුටසුත්තවණ්ණනා
bod:354:දුතියෙ <b>තාලපුටො</b>ති එවංනාමකො। තස්ස කිර බන්ධනා පමුත්තතාලපක්කවණ්ණො විය මුඛවණ්ණො විප්පසන්නො අහොසි, තෙනස්ස තාලපුටොති නාමං අකංසු। ස්වායං අභිනීහාරසම්පන්නො පච්ඡිමභවිකපුග්ගලො। යස්මා පන පටිසන්ධි නාම අනියතා ආකාසෙ ඛිත්තදණ්ඩසදිසා, තස්මා එස නටකුලෙ නිබ්බත්ති। වුඩ්ඪිප්පත්තො පන නටසිප්පෙ අග්ගො හුත්වා සකලජම්බුදීපෙ පාකටො ජාතො। තස්ස පඤ්ච සකටසතානි පඤ්ච මාතුගාමසතානි පරිවාරො, භරියායපිස්ස තාවතකාවාති මාතුගාමසහස්සෙන චෙව සකටසහස්සෙන ච සද්ධිං යං යං නගරං වා නිගමං වා පවිසති, තත්ථස්ස පුරෙතරමෙව සතසහස්සං දෙන්ති। සමජ්ජවෙසං ගණ්හිත්වා පන මාතුගාමසහස්සෙන සද්ධිං කීළං කරොන්තස්ස යං හත්ථූපගපාදූපගාදිආභරණජාතං ඛිපන්ති, තස්ස පරියන්තො නත්ථි। සො තංදිවසං මාතුගාමසහස්සපරිවාරිතො රාජගහෙ කීළං කත්වා පරිපක්කඤාණත්තා සපරිවාරොව යෙන භගවා තෙනුපසඞ්කමි।
bod:<b>සච්චාලිකෙනා</b>ති <pb P=3.103/> සච්චෙන ච අලිකෙන ච। <b>තිට්ඨතෙත</b>න්ති තිට්ඨතු එතං। <b>රජනීයා</b>ති රාගප්පච්චයා මුඛතො පඤ්චවණ්ණසුත්තනීහරණවාතවුට්ඨිදස්සනාදයො අඤ්ඤෙ ච කාමස්සාදසංයුත්තාකාරදස්සනකා <pb V=3.141/> අභිනයා। <b>භිය්යොසොමත්තායා</b>ති අධිකප්පමාණත්තාය। <b>දොසනීයා</b>ති දොසප්පච්චයා හත්ථපාදච්ඡෙදාදිදස්සනාකාරා। <b>මොහනීයා</b>ති මොහප්පච්චයා උදකං ගහෙත්වා තෙලකරණං, තෙලං ගහෙත්වා උදකකරණන්ති එවමාදයො මායාපභෙදා।
bod:<b>පහාසො</b> <pb M=3.141/> <b>නාම නිරයො</b>ති විසුං පහාසනාමකො නිරයො නාම නත්ථි, අවීචිස්සෙව පන එකස්මිං කොට්ඨාසෙ නච්චන්තා විය ගායන්තා විය ච නටවෙසං ගහෙත්වාව පච්චන්ති, තං සන්ධායෙතං වුත්තං। <b>නාහං, භන්තෙ, එතං රොදාමී</b>ති අහං, භන්තෙ, එතං භගවතො බ්යාකරණං න රොදාමීති එවං සකම්මකවසෙනෙත්ථ අත්ථො වෙදිතබ්බො, න අස්සුවිමොචනමත්තෙන। “මතං වා අම්මරොදන්තී”තිආදයො චෙත්ථ අඤ්ඤෙපි වොහාරා වෙදිතබ්බා।
sub:3-5:යොධාජීවසුත්තාදිවණ්ණනා
bod:355-357:තතියෙ <b>යොධාජීවො</b>ති යුද්ධෙන ජීවිකං කප්පනකො ධම්මසඞ්ගාහකත්ථෙරෙහි එවං ගහිතනාමො। <b>උස්සහති වායමතී</b>ති උස්සාහං වායාමං කරොති। <b>පරියාපාදෙන්තී</b>ති මරණං පටිපජ්ජාපෙන්ති। <b>දුක්කට</b>න්ති දුට්ඨු කතං। <b>දුප්පණිහිත</b>න්ති දුට්ඨු ඨපිතං। <b>පරජිතො නාම නිරයො</b>ති අයම්පි න විසුං එකො නිරයො, අවීචිස්සෙව පන එකස්මිං කොට්ඨාසෙ පඤ්චාවුධසන්නද්ධා <pb P=3.104/> ඵලකහත්ථා හත්ථිඅස්සරථෙ ආරුය්හ සඞ්ගාමෙ යුජ්ඣන්තා විය පච්චන්ති, තං සන්ධායෙතං වුත්තං। චතුත්ථපඤ්චමෙසුපි එසෙව නයො।
sub:6:අසිබන්ධකපුත්තසුත්තවණ්ණනා
bod:358:ඡට්ඨෙ <b>පච්ඡාභූමකා</b>ති පච්ඡාභූමිවාසිනො। <b>කාමණ්ඩලුකා</b>ති සකමණ්ඩලුනො। <b>සෙවාලමාලිකා</b>ති පාතොව උදකතො සෙවාලඤ්චෙව උප්පලාදීනි ච ගහෙත්වා උදකසුද්ධිකභාවජානනත්ථාය මාලං කත්වා පිළන්ධනකා। <b>උදකොරොහකා</b>ති සායංපාතං උදකං ඔරොහනකා। <b>උය්යාපෙන්තී</b>ති උපරි යාපෙන්ති। <b>සඤ්ඤාපෙන්තී</b>ති සම්මා ඤාපෙන්ති। <b>සග්ගං නාම ඔක්කාමෙන්තී</b>ති පරිවාරෙත්වා ඨිතා “ගච්ඡ, භො, බ්රහ්මලොකං, ගච්ඡ, භො, බ්රහ්මලොක”න්ති වදන්තා සග්ගං පවෙසෙන්ති। <b>අනුපරිසක්කෙය්යා</b>ති අනුපරිගච්ඡෙය්ය। <b>උම්මුජ්ජා</b>ති උම්මුජ්ජ උට්ඨහ। <b>ථලමුප්ලවා</b>ති ථලමභිරුහ। <b>තත්ර යාස්සා</b>ති තත්ර යා භවෙය්ය। <b>සක්ඛරා වා කඨලා වා</b>ති සක්ඛරා ච කඨලා ච <pb V=3.142/>। <b>සා අධොගාමී අස්සා</b>ති සා අධො ගච්ඡෙය්ය, හෙට්ඨාගාමී භවෙය්ය। <b>අධොගච්ඡා</b>ති හෙට්ඨා ගච්ඡ।
sub:7:ඛෙත්තූපමසුත්තවණ්ණනා
bod:359:සත්තමෙ <pb M=3.142/> <b>ජඞ්ගල</b>න්ති ථද්ධං න මුදු। <b>ඌසර</b>න්ති සඤ්ජාතලොණං। <b>පාපභූමී</b>ති ලාමකභූමිභාගං। <b>මංදීපා</b>තිආදීසු අහං දීපො පතිට්ඨා එතෙසන්ති මංදීපා। අහං ලෙණො අල්ලීයනට්ඨානං එතෙසන්ති <b>මංලෙණා</b>। අහං තාණං රක්ඛා එතෙසන්ති <b>මංතාණා</b>। අහං සරණං භයනාසනං එතෙසන්ති <b>මංසරණා। විහරන්තී</b>ති මං එවං කත්වා විහරන්ති।
bod:<b>ගොභත්තම්පී</b>ති ධඤ්ඤඵලස්ස අභාවෙන ලායිත්වා කලාපකලාපං බන්ධිත්වා ඨපිතං ගිම්හකාලෙ ගුන්නම්පි ඛාදනං භවිස්සතීති අත්ථො। <b>උදකමණිකො</b>ති කුච්ඡියං මණිකමෙඛලාය එවං ලද්ධනාමො භාජනවිසෙසො। <b>අහාරී අපරිහාරී</b>ති උදකං න හරති න පරිහරති, න පරියාදියතීති අත්ථො। ඉති <pb P=3.105/> ඉමස්මිං සුත්තෙ සක්කච්චධම්මදෙසනාව කථිතා। බුද්ධානඤ්හි අසක්කච්චධම්මදෙසනා නාම නත්ථි। සීහසමානවුත්තිනො හි බුද්ධා, යථා සීහො පභින්නවරවාරණස්සපි සසබිළාරාදීනම්පි ගහණත්ථාය එකසදිසමෙව වෙගං කරොති, එවං බුද්ධාපි එකස්ස දෙසෙන්තාපි ද්වින්නං බහූනං භික්ඛුපරිසාය භික්ඛුනිඋපාසකඋපාසිකාපරිසායපි තිත්ථියානම්පි දෙසෙන්තා සක්කච්චමෙව දෙසෙන්ති। චතස්සො පන පරිසා සද්දහිත්වා ඔකප්පෙත්වා සුණන්තීති තාසං දෙසනා සක්කච්චදෙසනා නාම ජාතා।
sub:8:සඞ්ඛධමසුත්තවණ්ණනා
bod:360:අට්ඨමෙ <b>යංබහුලං යංබහුල</b>න්ති ඉමිනා නිගණ්ඨො අත්තනාව අත්තනො වාදං භින්දති। තස්මා භගවා <b>එවං සන්තෙ න කොචි ආපායිකො</b>තිආදිමාහ। පුරිමානි පන චත්තාරි පදානි දිට්ඨියා පච්චයා හොන්ති। තස්මා තෙසුපි ආදීනවං දස්සෙන්තො <b>ඉධ, ගාමණි, එකච්චො සත්ථා එවංවාදී හොතී</b>තිආදිමාහ। තත්ථ <b>අහම්පම්හී</b>ති අහම්පි අම්හි।
bod:<b>මෙත්තාසහගතෙනා</b>තිආදීසු යං වත්තබ්බං, තං සබ්බං සද්ධිං භාවනානයෙන විසුද්ධිමග්ගෙ වුත්තමෙව। <pb V=3.143/> <b>සෙය්යථාපි, ගාමණි, බලවා සඞ්ඛධමො</b>තිආදි පන ඉධ අපුබ්බං। තත්ථ <b>බලවා</b>ති බලසම්පන්නො। <b>සඞ්ඛධමො</b>ති සඞ්ඛධමකො। <b>අප්පකසිරෙනා</b>ති අකිච්ඡෙන අදුක්ඛෙන। දුබ්බලො හි සඞ්ඛධමො සඞ්ඛං ධමන්තොපි <pb M=3.143/> න සක්කොති චතස්සො දිසා සරෙන විඤ්ඤාපෙතුං, නාස්ස සඞ්ඛසද්දො සබ්බතො ඵරති, බලවතො පන විප්ඵාරිකො හොති, තස්මා “බලවා”ති ආහ।
bod:<b>මෙත්තාය චෙතොවිමුත්තියා</b>ති එත්ථ “මෙත්තා”ති වුත්තෙ උපචාරොපි අප්පනාපි වට්ටති, “චෙතොවිමුත්තී”ති වුත්තෙ පන අප්පනාව වට්ටති। <b>යං පමාණකතං කම්ම</b>න්ති පමාණකතං කම්මං නාම කාමාවචරං වුච්චති, අප්පමාණකතං කම්මං නාම රූපාවචරං। තඤ්හි පමාණං අතික්කමිත්වා ඔධිසකඅනොධිසකදිසාඵරණවසෙන වඩ්ඪෙත්වා කතත්තා අප්පමාණකතන්ති වුච්චති।
bod:<b>න තං තත්රාවසිස්සති, න තං තත්රාවතිට්ඨතී</b>ති තං කාමාවචරකම්මං <pb P=3.106/> තස්මිං රූපාරූපාවචරකම්මෙ න ඔහීයති න තිට්ඨති। කිං වුත්තං හොති? තං කාමාවචරකම්මං තස්ස රූපාරූපාවචරකම්මස්ස අන්තරා ලග්ගිතුං වා ඨාතුං වා රූපාරූපාවචරකම්මං ඵරිත්වා පරියාදියිත්වා අත්තනො ඔකාසං ගහෙත්වා පතිට්ඨාතුං වා න සක්කොති। අථ ඛො රූපාරූපාවචරකම්මමෙව කාමාවචරං මහොඝො විය පරිත්තං උදකං ඵරිත්වා පරියාදියිත්වා අත්තනො ඔකාසං කත්වා තිට්ඨති, තස්ස විපාකං පටිබාහිත්වා සයමෙව බ්රහ්මසහබ්යතං උපනෙතීති। ඉති ඉදං සුත්තං ආදිම්හි කිලෙසවසෙන වුට්ඨාය අවසානෙ බ්රහ්මවිහාරවසෙන ගහිතත්තා යථානුසන්ධිනාව ගතං।
sub:9:කුලසුත්තවණ්ණනා
bod:361:නවමෙ <b>දුබ්භික්ඛා</b>ති දුල්ලභභික්ඛා। <b>ද්වීහිතිකා</b>ති “ජීවිස්සාම නු ඛො න නු ඛො”ති එවං පවත්තඊහිතිකා। “දුහිතිකා”තිපි පාඨො। අයමෙව අත්ථො। දුක්ඛා ඊහිති එත්ථ න සක්කා කොචි පයොගො සුඛෙන කාතුන්ති <b>දුහිතිකා</b>। තත්ථ තත්ථ මතමනුස්සානං විප්පකිණ්ණානි සෙතානි අට්ඨිකානි එත්ථාති <b>සෙතට්ඨිකා। සලාකාවුත්තා</b>ති සලාකමත්තවුත්තා, යං තත්ථ වුත්තං වාපිතං, තං සලාකමත්තමෙව අහොසි, ඵලෙ න ජනයතීති අත්ථො।
bod:<b>උග්ගිලිතු</b>න්ති <pb M=3.144/> ද්වෙ අන්තෙ මොචෙත්වා කථෙතුං අසක්කොන්තො උග්ගිලිතුං බහි නීහරිතුං න සක්ඛීති <pb V=3.144/>। <b>ඔගිලිතු</b>න්ති පුච්ඡාය දොසං දිස්වා හාරෙතුං අසක්කොන්තො ඔගිලිතුං අන්තො පවෙසෙතුං න සක්ඛීති।
bod:<b>ඉතො සො ගාමණි එකනවුතිකප්පෙ</b>ති භගවා කථයමානොව යාව නික්ඛන්තො නාසිකවාතො න පුන පවිසති, තාවතකෙන කාලෙන එකනවුතිකප්පෙ අනුස්සරි “අත්ථි නු ඛො කිඤ්චි කුලෙ පක්කභික්ඛාදානෙන උපහතපුබ්බ”න්ති පරිජානනත්ථං। අථෙකම්පි <pb P=3.107/> අපස්සන්තො “ඉතො සො, ගාමණී”තිආදිමාහ। ඉදානි දානාදීනං ආනිසංසං කථෙන්තො <b>අථ ඛො යානි තානි කුලානි අඩ්ඪානී</b>ති ධම්මදෙසනං ආරභි। තත්ථ <b>දානසම්භූතානී</b>ති දානෙන සම්භූතානි නිබ්බත්තානි। සෙසපදද්වයෙපි එසෙව නයො। එත්ථ පන <b>සච්චං නාම</b> සච්චවාදිතා। <b>සාමඤ්ඤං නාම</b> සෙසසීලං। <b>විකිරතී</b>ති අයොගෙන වළඤ්ජෙන්තො විප්පකිරති। <b>විධමතී</b>ති ධමෙන්තො විය නාසෙති। <b>විද්ධංසෙතී</b>ති නාසෙති। <b>අනිච්චතා</b>ති හුත්වා අභාවො බහුනාපි කාලෙන සඞ්ගතානං ඛණෙනෙව අන්තරධානං।
sub:10:මණිචූළකසුත්තවණ්ණනා
bod:362:දසමෙ <b>තං පරිසං එතදවොචා</b>ති තස්ස කිර එවං අහොසි “කුලපුත්තා පබ්බජන්තා පුත්තදාරඤ්චෙව ජාතරූපරජතඤ්ච පහායෙව පබ්බජන්ති, න ච සක්කා යං පහාය පබ්බජිතා, තං තෙහි ගහෙතු”න්ති නයග්ගාහෙ ඨත්වා “මා අය්යො”තිආදිවචනං අවොච। <b>එකංසෙනෙත</b>න්ති එතං පඤ්චකාමගුණකප්පනං අස්සමණධම්මො අසක්යපුත්තියධම්මොති එකංසෙන ධාරෙය්යාසි।
bod:<b>තිණ</b>න්ති සෙනාසනච්ඡදනතිණං। <b>පරියෙසිතබ්බ</b>න්ති තිණච්ඡදනෙ වා ඉට්ඨකච්ඡදනෙ වා ගෙහෙ පලුජ්ජන්තෙ යෙහි තං කාරිතං, තෙසං සන්තිකං ගන්ත්වා “තුම්හෙහි කාරිතසෙනාසනං ඔවස්සති, න සක්කා තත්ථ වසිතු”න්ති ආචික්ඛිතබ්බං। මනුස්සා සක්කොන්තා කරිස්සන්ති, අසක්කොන්තා “තුම්හෙ වඩ්ඪකිං ගහෙත්වා කාරාපෙථ, මයං තෙ සඤ්ඤාපෙස්සාමා”ති වක්ඛන්ති। එවං වුත්තෙ කාරෙත්වා තෙසං ආචික්ඛිතබ්බං। මනුස්සා වඩ්ඪකීනං දාතබ්බං දස්සන්ති। සචෙ ආවාසසාමිකා නත්ථි, අඤ්ඤෙසම්පි භික්ඛාචාරවත්තෙන ආරොචෙත්වා කාරෙතුං වට්ටති। ඉදං සන්ධාය “පරියෙසිතබ්බ”න්ති වුත්තං।
bod:<b>දාරු</b>න්ති <pb V=3.145/> <pb M=3.145/> සෙනාසනෙ ගොපානසිආදීසු පලුජ්ජමානෙසු තදත්ථාය දාරුං। <b>සකට</b>න්ති ගිහිවිකතං කත්වා තාවකාලිකසකටං। න කෙවලඤ්ච සකටමෙව, අඤ්ඤම්පි වාසිඵරසුකුද්දාලාදිඋපකරණං එවං පරියෙසිතුං වට්ටති। <b>පුරිසො</b>ති හත්ථකම්මවසෙන පුරිසො පරියෙසිතබ්බො। යංකිඤ්චි හි පුරිසං “හත්ථකම්මං <pb P=3.108/>, ආවුසො, කත්වා දස්සසී”ති වත්වා “දස්සාමි, භන්තෙ,”ති වුත්තෙ “ඉදඤ්චිදඤ්ච කරොහී”ති යං ඉච්ඡති, තං කාරෙතුං වට්ටති। <b>න ත්වෙවාහං, ගාමණි, කෙනචි පරියායෙනා</b>ති ජාතරූපරජතං පනාහං කෙනචිපි කාරණෙන පරියෙසිතබ්බන්ති න වදාමි।
sub:11:භද්රකසුත්තවණ්ණනා
bod:363:එකාදසමෙ <b>මල්ලෙසූ</b>ති එවංනාමකෙ ජනපදෙ। <b>වධෙනා</b>ති මාරණෙන। <b>ජානියා</b>ති ධනජානියා। <b>අකාලිකෙන පත්තෙනා</b>ති න කාලන්තරෙන පත්තෙන, කාලං අනතික්කමිත්වාව පත්තෙනාති අත්ථො। <b>චිරවාසී නාම කුමාරො</b>ති එවංනාමකො තස්ස පුත්තො। <b>බහි ආවසථෙ පටිවසතී</b>ති බහිනගරෙ කිඤ්චිදෙව සිප්පං උග්ගණ්හන්තො වසති। ඉමස්මිං සුත්තෙ වට්ටදුක්ඛං කථිතං।
sub:12:රාසියසුත්තවණ්ණනා
bod:364:ද්වාදසමෙ <b>රාසියො</b>ති රාසිං කත්වා පඤ්හස්ස පුච්ඡිතත්තා රාසියොති එවං ධම්මසඞ්ගාහකත්ථෙරෙහි ගහිතනාමො। <b>තපස්සි</b>න්ති තපනිස්සිතකං। <b>ලූඛජීවි</b>න්ති ලූඛජීවිකං। <b>අන්තා</b>ති කොට්ඨාසා। <b>ගාමො</b>ති ගාම්මො। ගම්මොතිපි පාඨො, ගාමවාසීනං ධම්මොති අත්ථො। <b>අත්තකිලමථානුයොගො</b>ති අත්තනො කිලමථානුයොගො, සරීරදුක්ඛකරණන්ති අත්ථො।
bod:කස්මා පනෙත්ථ කාමසුඛල්ලිකානුයොගො ගහිතො, කස්මා අත්තකිලමථානුයොගො, කස්මා මජ්ඣිමා පටිපදාති? කාමසුඛල්ලිකානුයොගො තාව කාමභොගීනං දස්සනත්ථං ගහිතො, අත්තකිලමථානුයොගො තපනිස්සිතකානං, මජ්ඣිමා පටිපදා තිණ්ණං නිජ්ජරවත්ථූනං දස්සනත්ථං ගහිතා। කිං එතෙසං දස්සනෙ පයොජනන්ති? ඉමෙ ද්වෙ අන්තෙ පහාය තථාගතො මජ්ඣිමාය පටිපදාය සම්මාසම්බොධිං පත්තො। සො කාමභොගිනොපි න සබ්බෙ ගරහති න පසංසති, තපනිස්සිතකෙපි න සබ්බෙ ගරහති න <pb M=3.146/> පසංසති, ගරහිතබ්බයුත්තකෙයෙව ගරහති, පසංසිතබ්බයුත්තකෙ <pb P=3.109/> පසංසතීති ඉමස්සත්ථස්ස පකාසනං එතෙසං දස්සනෙ පයොජනන්ති වෙදිතබ්බං।
bod:ඉදානි <pb V=3.146/> තමත්ථං පකාසෙන්තො <b>තයො ඛොමෙ, ගාමණි, කාමභොගිනො</b>තිආදිමාහ। තත්ථ <b>සාහසෙනා</b>ති සාහසිකකම්මෙන। <b>න සංවිභජතී</b>ති මිත්තසහායසන්දිට්ඨසම්භත්තානං සංවිභාගං න කරොති। <b>න පුඤ්ඤානි කරොතී</b>ති අනාගතභවස්ස පච්චයභූතානි පුඤ්ඤානි න කරොති। <b>ධම්මාධම්මෙනා</b>ති ධම්මෙන ච අධම්මෙන ච। <b>ඨානෙහී</b>ති කාරණෙහි। <b>සච්ඡිකරොතී</b>ති කථං අත්තානං ආතාපෙන්තො පරිතාපෙන්තො සච්ඡිකරොති? චතුරඞ්ගවීරියවසෙන ච ධුතඞ්ගවසෙන ච। <b>තිස්සො සන්දිට්ඨිකා නිජ්ජරා</b>ති එත්ථ එකොපි මග්ගො තිණ්ණං කිලෙසානං නිජ්ජරණතාය තිස්සො නිජ්ජරාති වුත්තොති।
sub:13:පාටලියසුත්තවණ්ණනා
bod:365:තෙරසමෙ <b>දූතෙය්යානී</b>ති දූතකම්මානි පණ්ණානි චෙව මුඛසාසනානි ච। <b>පාණාතිපාතඤ්චාහ</b>න්ති ඉදං කස්මා ආරද්ධං? න කෙවලං අහං මායං ජානාමි, අඤ්ඤම්පි ඉදඤ්චිදඤ්ච ජානාමීති සබ්බඤ්ඤුභාවදස්සනත්ථං ආරද්ධං। <b>සන්ති හි, ගාමණි, එකෙ සමණබ්රාහ්මණා</b>ති ඉදං සෙසසමණබ්රාහ්මණානං ලද්ධිං දස්සෙත්වා තස්සා පජහාපනත්ථං ආරද්ධං।
bod:<b>මාලී කුණ්ඩලී</b>ති මාලාය මාලී, කුණ්ඩලෙහි කුණ්ඩලී। <b>ඉත්ථිකාමෙහී</b>ති ඉත්ථීහි සද්ධිං කාමා ඉත්ථිකාමා, තෙහි ඉත්ථිකාමෙහි। <b>ආවසථාගාර</b>න්ති කුලඝරස්ස එකස්මිං ඨානෙ එකෙකස්සෙව සුඛනිවාසත්ථාය කතං වාසාගාරං। <b>තෙනාහං යථාසත්ති යථාබලං සංවිභජාමී</b>ති තස්සාහං අත්තනො සත්තිඅනුරූපෙන චෙව බලානුරූපෙන ච සංවිභාගං කරොමි। <b>අල</b>න්ති යුත්තං। <b>කඞ්ඛනියෙ ඨානෙ</b>ති කඞ්ඛිතබ්බෙ කාරණෙ। <b>චිත්තසමාධි</b>න්ති තස්මිං ධම්මසමාධිස්මිං ඨිතො ත්වං සහ විපස්සනාය චතුන්නං මග්ගානං වසෙන චිත්තසමාධිං සචෙ පටිලභෙය්යාසීති දස්සෙති। <b>අපණ්ණකතාය</b> <pb P=3.110/> <b>මය්හ</b>න්ති අයං පටිපදා මය්හං අපණ්ණකතාය අනපරාධකතාය එව සංවත්තතීති අත්ථො। <b>කටග්ගාහො</b>ති ජයග්ගාහො।
bod:<b>අයං ඛො, ගාමණි, ධම්මසමාධි, තත්ර චෙ ත්වං චිත්තසමාධිං පටිලභෙය්යාසී</b>ති එත්ථ <b>ධම්මසමාධී</b>ති දසකුසලකම්මපථධම්මා, <b>චිත්තසමාධී</b>ති සහ විපස්සනාය <pb M=3.147/> චත්තාරො මග්ගා। අථ වා “පාමොජ්ජං ජායති, පමුදිතස්ස පීති ජායතී”ති (අ॰ නි॰ 5.26) එවං වුත්තා පාමොජ්ජපීතිපස්සද්ධිසුඛසමාධිසඞ්ඛාතා පඤ්ච ධම්මා ධම්මසමාධි නාම, චිත්තසමාධි පන සහ විපස්සනාය <pb V=3.147/> චත්තාරො මග්ගාව। අථ වා දසකුසලකම්මපථා චත්තාරො බ්රහ්මවිහාරා චාති අයං ධම්මසමාධි නාම, තං ධම්මසමාධිං පූරෙන්තස්ස උප්පන්නා චිත්තෙකග්ගතා චිත්තසමාධි නාම। <b>එවං ත්වං ඉමං කඞ්ඛාධම්මං පජහෙය්යාසී</b>ති එවං ත්වං ඉමස්මිං වුත්තප්පභෙදෙ ධම්මසමාධිස්මිං ඨිතො සචෙ එවං චිත්තසමාධිං පටිලභෙය්යාසි, එකංසෙනෙතං කඞ්ඛං පජහෙය්යාසීති අත්ථො। සෙසං සබ්බත්ථ වුත්තනයමෙවාති।
cen:ගාමණිසංයුත්තවණ්ණනා නිට්ඨිතා।
