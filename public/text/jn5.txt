cha:5:පරමට්ඨකසුත්තනිද්දෙසවණ්ණනා
bod:31:පඤ්චමෙ <pb V=.189/> <pb P=1.239/> පරමට්ඨකසුත්තෙ <b>පරමන්ති දිට්ඨීසු පරිබ්බසානො</b>ති ඉදං පරමන්ති ගහෙත්වා සකාය සකාය දිට්ඨියා වසමානො। <b>යදුත්තරිං කුරුතෙ</b>ති යං අත්තනො සත්ථාරාදිං සෙට්ඨං කරොති। <b>හීනාති අඤ්ඤෙ තතො සබ්බමාහා</b>ති තං අත්තනො සත්ථාරාදිං ඨපෙත්වා තතො අඤ්ඤෙ සබ්බෙ “හීනා ඉමෙ”ති ආහ। <b>තස්මා විවාදානි අවීතිවත්තො</b>ති තෙන කාරණෙන සො දිට්ඨිකලහෙ අවීතිවත්තොව හොති।
bod:<b>වසන්තී</b>ති පඨමුප්පන්නදිට්ඨිවසෙන වසන්ති। <b>පවසන්තී</b>ති පවිසිත්වා වසන්ති। <b>ආවසන්තී</b>ති විසෙසෙන වසන්ති। <b>පරිවසන්තී</b>ති සබ්බභාගෙන වසන්ති। තං උපමාය සාධෙන්තො <b>“යථා ආගාරිකා වා”</b>තිආදිමාහ। <b>ආගාරිකා වා</b>ති ඝරසාමිකා। <b>ඝරෙසු වසන්තී</b>ති අත්තනො ඝරෙසු ආසඞ්කවිරහිතා හුත්වා නිවසන්ති। <b>සාපත්තිකා වා</b>ති ආපත්තිබහුලා। <b>සකිලෙසා වා</b>ති <pb M=.208/> රාගාදිකිලෙසබහුලා। <b>උත්තරිං කරොතී</b>ති අතිරෙකං කරොති। <b>අයං සත්ථා සබ්බඤ්ඤූ</b>ති ‘අයං අම්හාකං සත්ථා සබ්බං ජානාති’।
bod:<b>සබ්බෙ පරප්පවාදෙ ඛිපතී</b>ති සබ්බා පරලද්ධියො ඡඩ්ඩෙති। <b>උක්ඛිපතී</b>ති නීහරති। <b>පරික්ඛිපතී</b>ති පරම්මුඛෙ කරොති। <b>දිට්ඨිමෙධගානී</b>ති දිට්ඨිවිහෙසකානි।
bod:32:දුතියගාථායත්ථො – එවං අවීතිවත්තො ච <b>යං දිට්ඨෙ සුතෙ සීලවතෙ මුතෙ</b>ති එතෙසු චතූසු වත්ථූසු උප්පන්නදිට්ඨිසඞ්ඛාතෙ <b>අත්තනි</b> පුබ්බෙ වුත්තප්පකාරං <b>ආනිසංසං පස්සති, තදෙව සො තත්ථ</b> සකාය දිට්ඨියා ආනිසංසං “ඉදං සෙට්ඨ”න්ති අභිනිවිසිත්වා <b>අඤ්ඤං සබ්බං</b> පරසත්ථාරාදිකං <b>නිහීනතො පස්සති</b>।
bod:<b>ද්වෙ ආනිසංසෙ පස්සතී</b>ති ද්වෙ ගුණෙ ඔලොකෙති। <b>දිට්ඨධම්මිකඤ්චා</b>ති <pb P=1.240/> දිට්ඨෙ පච්චක්ඛෙ අත්තභාවෙ <pb V=.190/> විපච්චනකරණං। <b>සම්පරායිකඤ්චා</b>ති පරලොකෙ පටිලභිතබ්බගුණඤ්ච। <b>යංදිට්ඨිකො සත්ථා</b>ති යංලද්ධිකො තිත්ථායතනසාමිකො। <b>අලං නාගත්තාය වා</b>ති නාගරාජභාවාය වා පරියත්තං। <b>සුපණ්ණත්තා</b>දීසුපි එසෙව නයො। <b>දෙවත්තාය වා</b>ති සම්මුතිදෙවාදිභාවාය। <b>ආයතිං ඵලපාටිකඞ්ඛී හොතී</b>ති අනාගතෙ විපාකඵලං පත්ථයානො හොති। <b>දිට්ඨසුද්ධියාපි ද්වෙ ආනිසංසෙ පස්සතී</b>ති චක්ඛුවිඤ්ඤාණෙන දිට්ඨරූපායතනස්ස වසෙන සුද්ධියා හෙතුත්තාපි අත්තනො ගහිතගහණෙන ද්වෙ ගුණෙ ඔලොකෙති। <b>සුතසුද්ධියා</b>දීසුපි එසෙව නයො।
bod:33:තතියගාථායත්ථො – එවං පස්සතො ච <b>යං</b> අත්තනො සත්ථාරාදිං <b>නිස්සිතො අඤ්ඤං</b> පරසත්ථාරාදිං <b>හීනං පස්සති, තං</b> පන දස්සනං <b>ගන්ථ</b>මෙව <b>කුසලා වදන්ති,</b> බන්ධනන්ති වුත්තං හොති। යස්මා එතදෙව, <b>තස්මා හි දිට්ඨං ව සුතං මුතං වා, සීලබ්බතං භික්ඛු න නිස්සයෙය්ය,</b> නාභිනිවෙසෙය්යාති වුත්තං හොති।
bod:<b>කුසලා</b>ති ඛන්ධාදිජානනෙ ඡෙකා। <b>ඛන්ධකුසලා</b>ති රූපාදීසු පඤ්චසු ඛන්ධෙසු කුසලා। <b>ධාතුආයතනපටිච්චසමුප්පාදසතිපට්ඨානසම්මප්පධානඉද්ධිපාදඉන්ද්රියබලබොජ්ඣඞ්ගමග්ගඵලනිබ්බානෙසු</b>පි එසෙව නයො। තත්ථ <b>මග්ගකුසලා</b>ති චතූසු මග්ගෙසු। <b>ඵලකුසලා</b>ති චතූසු ඵලෙසු। <b>නිබ්බානකුසලා</b>ති දුවිධෙ නිබ්බානෙ ඡෙකා। <b>තෙ කුසලා</b>ති තෙ එතෙසු වුත්තප්පකාරෙසු <pb M=.209/> ඡෙකා। <b>එවං වදන්තී</b>ති එවං කථෙන්ති। <b>ගන්ථො එසො</b>ති පස්සතො ච අත්තනො සත්ථාරාදිනිස්සිතඤ්ච අඤ්ඤං පරසත්ථාරාදිං හීනතො දස්සනඤ්ච ගන්ථො බන්ධනො එසොති වදන්ති। <b>ලග්ගනං එත</b>න්ති එතං වුත්තප්පකාරං නාගදන්තෙ ලග්ගිතං විය අධොලම්බනං। <b>බන්ධනං එත</b>න්ති නිච්ඡින්දිතුං දුක්ඛට්ඨෙන සඞ්ඛලිකාදිබන්ධනං <pb P=1.241/> විය එතං බන්ධනං। <b>පලිබොධො එසො</b>ති සංසාරතො නික්ඛමිතුං අප්පදානට්ඨෙන එසො පලිබොධො।
bod:34:චතුත්ථගාථායත්ථො – න කෙවලං දිට්ඨසුතාදීසු න නිස්සයෙය්ය, අපිච ඛො පන අසඤ්ජාතං උපරූපරි <b>දිට්ඨිම්පි ලොකස්මිං න කප්පයෙය්ය,</b> න ජනෙය්යාති වුත්තං හොති। කීදිසං? <b>ඤාණෙන වා සීලවතෙන වාපි,</b> සමාපත්තිඤාණාදිඤාණෙන වා සීලවතෙන වා යා කප්පියති, එතං දිට්ඨිං න කප්පෙය්ය। න කෙවලඤ්ච දිට්ඨිං න කප්පයෙය්ය, අපිච ඛො පන මානෙනපි ජාතිආදීහි වත්ථූහි <b>සමොති අත්තානමනූපනෙය්ය, හීනො න මඤ්ඤෙථ විසෙසි වාපී</b>ති।
bod:<b>අට්ඨසමාපත්තිඤාණෙන වා</b>ති පඨමජ්ඣානාදීනං අට්ඨන්නං සමාපත්තීනං සම්පයුත්තපඤ්ඤාය වා। <b>පඤ්චාභිඤ්ඤාඤාණෙන වා</b>ති ලොකියානං පඤ්චන්නං අභිඤ්ඤානං සම්පයුත්තපඤ්ඤාය වා। <b>මිච්ඡාඤාණෙන වා</b>ති <pb V=.191/> විපරීතසභාවෙන පවත්තාය පඤ්ඤාය අමුත්තෙ මුත්තං පස්සාති එවං උප්පන්නෙන මිච්ඡාඤාණෙන වා।
bod:35:පඤ්චමගාථායත්ථො – එවඤ්හි දිට්ඨිං අකප්පෙන්තො අමඤ්ඤමානො ච <b>අත්තං පහාය අනුපාදියානො</b> යං පුබ්බෙ ගහිතං, තං පහාය පරං අග්ගණ්හන්තො තස්මිම්පි වුත්තප්පකාරෙ ඤාණෙ දුවිධං <b>නිස්සයං නො කරොති,</b> අකරොන්තො ච <b>ස වෙ වියත්තෙසු</b> නානාදිට්ඨිවසෙන භින්නෙසු සත්තෙසු <b>න වග්ගසාරී</b> ඡන්දාදිවසෙන අගච්ඡනධම්මො හුත්වා ද්වාසට්ඨියා දිට්ඨීසු <b>කිඤ්චි දිට්ඨිං න පච්චෙති,</b> න පච්චාගච්ඡතීති වුත්තං හොති।
bod:<b>චතූහි උපාදානෙහී</b>ති කාමුපාදානාදීහි චතූහි භුසං ගහණෙහි <b>ස වෙ වියත්තෙසූ</b>ති සො පුග්ගලො නිච්ඡිතෙසු। <b>භින්නෙසූ</b>ති ද්විධා භින්නෙසු।
bod:36:ඉදානි යො සො ඉමාය ගාථාය වුත්තො ඛීණාසවො, තස්ස වණ්ණභණනත්ථං <b>“යස්සූභයන්තෙ”</b>තිආදිකා තිස්සො ගාථායො ආහ। තත්ථ පඨමගාථාය <b>යස්සූභයන්තෙ</b>ති පුබ්බෙ වුත්තෙ ඵස්සාදිභෙදෙ। <b>පණිධී</b>ති <pb M=.210/> තණ්හා। <b>භවාභවායා</b>ති පුනප්පුනභවාය <pb P=1.242/>। <b>ඉධ වා හුරං වා</b>ති සකත්තභාවාදිභෙදෙ ඉධ වා පරත්තභාවාදිභෙදෙ පරත්ථ වා।
bod:<b>ඵස්සො එකො අන්තො</b>ති චක්ඛුසම්ඵස්සාදිකො එකො කොට්ඨාසො। <b>ඵස්සසමුදයො</b>ති වත්ථාරම්මණො। යතො සමුදෙති උප්පජ්ජති, සො සමුදයො। <b>දුතියො අන්තො</b>ති දුතියො කොට්ඨාසො। <b>අතීත</b>න්ති අති ඉතං අතීතං, අතික්කන්තන්ති වුත්තං හොති। <b>අනාගත</b>න්ති න ආගතං, අනුප්පන්නන්ති වුත්තං හොති। <b>සුඛා වෙදනා</b>දයො විසභාගවසෙන। <b>නාමරූප</b>දුකං නමනරුප්පනවසෙන। <b>අජ්ඣත්තිකා</b>දයො අජ්ඣත්තබාහිරවසෙන। <b>සක්කායා</b>දයො ඛන්ධපඤ්චකානං පවත්තිසමුදයවසෙන වුත්තාති වෙදිතබ්බා।
bod:<b>සකත්තභාවො</b>ති අත්තනො අත්තභාවො। <b>පරත්තභාවො</b>ති පරස්ස අත්තභාවො।
bod:37:දුතියගාථාය <b>දිට්ඨෙ වා</b>ති දිට්ඨසුද්ධියා වා। එස නයො <b>සුතා</b>දීසු। <b>සඤ්ඤා</b>ති සඤ්ඤාසමුට්ඨාපිකා දිට්ඨි।
bod:<b>අපරාමසන්ත</b>න්ති <pb V=.192/> තණ්හාමානදිට්ඨීහි න පරාමසන්තං। <b>අනභිනිවෙසන්ත</b>න්ති තෙහෙව අනභිනිවිසන්තං।
bod:<b>“විනිබද්ධො”ති වා</b>ති මානෙන විනිබද්ධොති වා। <b>“පරාමට්ඨො”ති වා</b>ති පරතො නිච්චසුඛසුභාදීහි පරාමට්ඨොති වා। <b>වික්ඛෙපගතො</b>ති උද්ධච්චවසෙන। <b>අනිට්ඨඞ්ගතො</b>ති විචිකිච්ඡාවසෙන। <b>ථාමගතො</b>ති අනුසයවසෙන। <b>ගතියා</b>ති ගන්තබ්බවසෙන।
bod:38:තතියගාථාය <b>ධම්මාපි තෙසං න පටිච්ඡිතාසෙ</b>ති ද්වාසට්ඨිදිට්ඨිගතධම්මාපි තෙසං “ඉදමෙව සච්චං, මොඝමඤ්ඤ”න්ති (උදා॰ 54) එවං න පටිච්ඡිතා। <b>පාරඞ්ගතො න පච්චෙති තාදී</b>ති නිබ්බානපාරං ගතො තෙන තෙන මග්ගෙන පහීනෙ කිලෙසෙ පුන නාගච්ඡති පඤ්චහි ච ආකාරෙහි තාදී හොතීති। සෙසං පාකටමෙව।
bod:<b>වීසතිවත්ථුකා සක්කායදිට්ඨී</b>ති “රූපං අත්තතො සමනුපස්සතී”තිආදිනා (පටි॰ ම॰ 1.132) නයෙන එකෙකස්මිං ඛන්ධෙ චතූහි චතූහි ආකාරෙහි පඤ්චක්ඛන්ධෙ පතිට්ඨං කත්වා පවත්තා විජ්ජමානෙ කායෙ දිට්ඨි। <b>දසවත්ථුකා</b> <pb P=1.243/> <b>මිච්ඡාදිට්ඨී</b>ති “නත්ථි <pb M=.211/> දින්න”න්තිආදිනයප්පවත්තා (ධ॰ ස॰ 1221) දිට්ඨි। <b>අන්තග්ගාහිකාදිට්ඨී</b>ති “සස්සතො ලොකො ඉදමෙව සච්චං, මොඝමඤ්ඤ”න්තිආදිනයප්පවත්තා (ම॰ නි॰ 3.27) එකෙකං අන්තං අත්ථීති ගහෙත්වා පවත්තා දිට්ඨි। <b>යා එවරූපා දිට්ඨී</b>ති ඉදානි වුච්චමානානං එකූනවීසපදානං සාධාරණං මූලපදං। යා දිට්ඨි, තදෙව <b>දිට්ඨිගතං;</b> යා දිට්ඨි, තදෙව <b>දිට්ඨිගහන</b>න්ති සබ්බෙසං සම්බන්ධො කාතබ්බො। යා අයාථාවදස්සනට්ඨෙන දිට්ඨි, තදෙව දිට්ඨීසු ගතං දස්සනං ද්වාසට්ඨිදිට්ඨියා අන්තොගතත්තාති <b>දිට්ඨිගතං</b>। හෙට්ඨාපිස්ස අත්ථො වුත්තොයෙව।
bod:ද්වින්නං අන්තානං එකන්තගතත්තාතිපි <b>දිට්ඨිගතං</b>। තත්ථ <b>සස්සතො</b>ති නිච්චො। <b>ලොකො</b>ති අත්තා। “ඉධ සරීරංයෙව නස්සති, අත්තා පන ඉධ පරත්ථ ච සොයෙවා”ති මඤ්ඤන්ති। සො හි සාමඤ්ඤෙව ආලොකෙතීති කත්වා ලොකොති මඤ්ඤති। <b>අසස්සතො</b>ති අනිච්චො। අත්තා සරීරෙනෙව සහ නස්සතීති මඤ්ඤන්ති। <b>අන්තවා</b>ති පරිත්තෙ කසිණෙ ඣානං උප්පාදෙත්වා තං පරිත්තකසිණාරම්මණං චෙතනං “සපරියන්තො අත්තා”ති මඤ්ඤන්ති। <b>අනන්ත වා</b>ති න අන්තවා අප්පමාණෙ කසිණෙ ඣානං උප්පාදෙත්වා තං අප්පමාණකසිණාරම්මණං චෙතනං “අපරියන්තො අත්තා”ති මඤ්ඤන්ති। <b>තං ජීවං තං සරීර</b>න්ති ජීවො ච සරීරඤ්ච තංයෙව। ජීවොති අත්තා, ලිඞ්ගවිපල්ලාසෙන නපුංසකවචනං කතං। <b>සරීර</b>න්ති රාසට්ඨෙන ඛන්ධපඤ්චකං। <b>අඤ්ඤං ජීවං අඤ්ඤං සරීර</b>න්ති අඤ්ඤො ජීවො අඤ්ඤං ඛන්ධපඤ්චකං <pb V=.193/>। <b>හොති තථාගතො පරං මරණා</b>ති ඛන්ධා ඉධෙව විනස්සන්ති, සත්තො මරණතො පරං හොති විජ්ජති න නස්සති, <b>තථාගතො</b>ති චෙතං සත්තාධිවචනන්ති। කෙචි පන <b>“තථාගතො</b>ති අරහා”ති වදන්ති। ඉමෙ <b>න හොතී</b>ති පක්ඛෙ දොසං දිස්වා එවං ගණ්හන්ති। <b>න හොති තථාගතො පරං මරණා</b>ති ඛන්ධාපි ඉධෙව නස්සන්ති <pb P=1.244/>, තථාගතො ච මරණතො පරං න හොති උච්ඡිජ්ජති। ඉමෙ <b>හොතී</b>ති පක්ඛෙ දොසං දිස්වා එවං ගණ්හන්ති। <b>හොති ච න ච හොතී</b>ති ඉමෙ එකෙකපක්ඛපරිග්ගහෙ දොසං දිස්වා උභයපක්ඛං ගණ්හන්ති। <b>නෙව හොති න න හොතී</b>ති ඉමෙ උභයපක්ඛපරිග්ගහෙ උභයදොසාපත්තිං දිස්වා “හොති ච න හොතී”ති ච “නෙව හොති න න හොතී”ති ච අමරාවික්ඛෙපපක්ඛං ගණ්හන්ති।
bod:අයං පනෙත්ථ අට්ඨකථානයො (පටි॰ ම॰ අට්ඨ॰ 2.1.113) – “සස්සතො ලොකො”ති වාතිආදීහි දසහාකාරෙහි දිට්ඨිපභෙදොව වුත්තො। තත්ථ <b>සස්සතො</b> <b>ලොකො</b>ති <pb M=.212/> ච ඛන්ධපඤ්චකං ලොකොති ගහෙත්වා “අයං ලොකො නිච්චො ධුවො සබ්බකාලිකො”ති ගණ්හන්තස්ස සස්සතන්ති ගහණාකාරප්පවත්තා දිට්ඨි। <b>අසස්සතො</b>ති තමෙව ලොකං “උච්ඡිජ්ජති විනස්සතී”ති ගණ්හන්තස්ස උච්ඡෙදග්ගහණාකාරප්පවත්තා දිට්ඨි। <b>අන්තවා</b>ති පරිත්තකසිණලාභිනො සුප්පමත්තෙ වා සරාවමත්තෙ වා කසිණෙ සමාපන්නස්ස අන්තොසමාපත්තියං පවත්තිතරූපාරූපධම්මෙ “ලොකො”ති ච කසිණපරිච්ඡෙදන්තෙන “අන්තවා”ති ච ගණ්හන්තස්ස “අන්තවා ලොකො”ති ගහණාකාරප්පවත්තා දිට්ඨි। සා සස්සතදිට්ඨිපි හොති උච්ඡෙදදිට්ඨිපි। විපුලකසිණලාභිනො පන තස්මිං කසිණෙ සමාපන්නස්ස අන්තොසමාපත්තියං පවත්තිතරූපාරූපධම්මෙ “ලොකො”ති ච කසිණපරිච්ඡෙදන්තෙන ච “අනන්තො”ති ගණ්හන්තස්ස “අනන්තවා ලොකො”ති ගහණාකාරප්පවත්තා දිට්ඨි। සා සස්සතදිට්ඨි හොති, උච්ඡෙදදිට්ඨිපි। <b>තං ජීවං තං සරීර</b>න්ති භෙදනධම්මස්ස සරීරස්සෙව “ජීව”න්ති ගහිතත්තා “සරීරෙ උච්ඡිජ්ජමානෙ ජීවම්පි උච්ඡිජ්ජතී”ති උච්ඡෙදග්ගහණාකාරප්පවත්තා දිට්ඨි। දුතියපදෙන සරීරතො අඤ්ඤස්ස ජීවස්ස ගහිතත්තා “සරීරෙ ච උච්ඡිජ්ජමානෙපි ජීවං න උච්ඡිජ්ජතී”ති සස්සතගහණාකාරප්පවත්තා දිට්ඨි। <b>හොති තථාගතො</b>තිආදීසු “සත්තො තථාගතො නාම, සො පරං මරණා හොතී”ති ගණ්හතො පඨමා සස්සතදිට්ඨි। “න හොතී”ති ගණ්හතො දුතියා උච්ඡෙදදිට්ඨි। “හොති ච න ච හොතී”ති ගණ්හතො තතියා එකච්චසස්සතදිට්ඨි। “නෙව හොති න න හොතී”ති ගණ්හතො චතුත්ථා අමරාවික්ඛෙපදිට්ඨීති වුත්තප්පකාරා දසවිධා දිට්ඨි। යථායොගං භවදිට්ඨි ච විභවදිට්ඨි චාති ද්විධා හොති। තාසු එකාපි තෙසං ඛීණාසවානං න පටිච්ඡිතාති අත්ථො।
bod:<b>යෙ කිලෙසා</b>ති යෙ කිලෙසා <b>සොතාපත්තිමග්ගෙන පහීනා,</b> තෙ කිලෙසෙ <pb P=1.245/>। <b>න පුනෙතී</b>ති න පුන එති <pb V=.194/>। <b>න පච්චෙතී</b>ති පුන නිබ්බත්තෙත්වා න පටිඑති, <b>න පච්චාගච්ඡතී</b>ති පච්චභවෙ නාගච්ඡති। <b>පඤ්චහාකාරෙහි තාදී</b>ති පඤ්චහි කාරණෙහි කොට්ඨාසෙහි වා සදිසො। <b>ඉට්ඨානිට්ඨෙ තාදී</b>ති ඉට්ඨාරම්මණෙ ච අනිට්ඨාරම්මණෙ ච අනුනයපටිඝං මුඤ්චිත්වා ඨිතත්තා ද්වීසු සදිසො। <b>චත්තාවී</b>ති කිලෙසෙ චජිතවා। <b>තිණ්ණාවී</b>ති සංසාරං අතික්කමිතවා। <b>මුත්තාවී</b>ති රාගාදිතො මුත්තවා। <b>තංනිද්දෙසා තාදී</b>ති තෙන තෙන සීලසද්ධාදිනා නිද්දිසිත්වා නිද්දිසිත්වා කථෙතබ්බතො සදිසො।
bod:තං <pb M=.213/> පඤ්චවිධං විත්ථාරෙත්වා කථෙතුකාමො <b>“කථං අරහා ඉට්ඨානිට්ඨෙ තාදී”</b>තිආදිමාහ। තත්ථ <b>ලාභෙපී</b>ති චතුන්නං පච්චයානං ලාභෙපි। <b>අලාභෙපී</b>ති තෙසං අලාභෙපි। <b>යසෙපී</b>ති පරිවාරෙපි। <b>අයසෙපී</b>ති පරිවාරවිපත්තියාපි। <b>පසංසායපී</b>ති වණ්ණභණනායපි। <b>නින්දායපී</b>ති ගරහායපි। <b>සුඛෙපී</b>ති කායිකසුඛෙපි। <b>දුක්ඛෙපී</b>ති කායිකදුක්ඛෙපි। <b>එකඤ්චෙ බාහං ගන්ධෙන ලිම්පෙය්යු</b>න්ති සචෙ එකං බාහං චතුජාතියගන්ධෙන ලෙපං උපරූපරි දදෙය්යුං। <b>වාසියා තච්ඡෙය්යු</b>න්ති යදි එකං බාහං වඩ්ඪකී වාසියා තච්ඡෙත්වා තච්ඡෙත්වා තනුං කරෙය්යුං। <b>අමුස්මිං නත්ථි රාගො</b>ති අමුස්මිං ගන්ධලෙපනෙ සිනෙහො නත්ථි න සංවිජ්ජති। <b>අමුස්මිං නත්ථි පටිඝ</b>න්ති අමුස්මිං වාසියා තච්ඡනෙ පටිහනනසඞ්ඛාතං පටිඝං කොපං නත්ථි න සංවිජ්ජති। <b>අනුනයපටිඝවිප්පහීනො</b>ති සිනෙහඤ්ච කොපඤ්ච පජහිත්වා ඨිතො। <b>උග්ඝාතිනිඝාතිවීතිවත්තො</b>ති අනුනයවසෙන අනුග්ගහඤ්ච පටිඝවසෙන නිග්ගහඤ්ච අතික්කමිත්වා ඨිතො। <b>අනුරොධවිරොධසමතික්කන්තො</b>ති අනුනයඤ්ච පටිඝඤ්ච සම්මා අතික්කන්තො।
bod:<b>සීලෙ සතී</b>ති සීලෙ සංවිජ්ජමානෙ। <b>සීලවා</b>ති සීලසම්පන්නො। තෙන නිද්දෙසං කථනං ලභතීති <b>තාදී। සද්ධාය සති සද්ධො</b>ති එවමාදීසුපි එසෙව නයො।
cen:සද්ධම්මප්පජ්ජොතිකාය මහානිද්දෙසට්ඨකථාය
cen:පරමට්ඨකසුත්තනිද්දෙසවණ්ණනා නිට්ඨිතා।
