cha:41:මෙත්තෙය්යවග්ගො
sub:1:තිස්සමෙත්තෙය්යත්ථෙරඅපදානවණ්ණනා
bod:1:එකචත්තාලීසමෙ <pb V=2.203/> වග්ගෙ පඨමාපදානෙ <b>පබ්භාරකූටං නිස්සායා</b>තිආදිකං තිස්සමෙත්තෙය්යත්ථෙරස්ස අපදානං। තත්ථ තාපසපබ්බජ්ජං පබ්බජිත්වා පදුමුත්තරස්ස භගවතො අජිනචම්මං නිසීදනත්ථාය දින්නමෙව නානං। සෙසං අපදානපාළියා සුවිඤ්ඤෙය්යමෙවාති।
sub:2:පුණ්ණකත්ථෙරඅපදානවණ්ණනා
bod:29:දුතියාපදානෙ <pb M=2.206/> <b>පබ්භාරකූටං නිස්සායා</b>තිආදිකං ආයස්මතො පුණ්ණකත්ථෙරස්ස අපදානං। තත්ථ හිමවන්තෙ යක්ඛසෙනාපති හුත්වා පරිනිබ්බුතස්ස පච්චෙකබුද්ධස්ස ආළහනකරණමෙව නානත්තං। සෙසං පාඨානුසාරෙන සුවිඤ්ඤෙය්යමෙව।
bod:45:තතියාපදානෙ <b>හිමවන්තස්සාවිදූරෙ</b>තිආදිකං ආයස්මතො මෙත්තගුත්ථෙරස්ස අපදානං। තත්ථ හිමවන්තසමීපෙ අසොකපබ්බතෙ සො තාපසො හුත්වා පණ්ණසාලායං වසන්තො සුමෙධසම්බුද්ධං දිස්වා පත්තං ගහෙත්වා සප්පිපූරණං විසෙසො। සෙසං පුඤ්ඤඵලානි ච සුවිඤ්ඤෙය්යානෙව। අපදානගාථානං අත්ථො ච පාකටොයෙව।
bod:72:චතුත්ථාපදානෙ <b>ගඞ්ගා භාගීරථී නාමා</b>තිආදිකං ආයස්මතො ධොතකත්ථෙරස්ස අපදානං। තත්රාපි බ්රාහ්මණො හුත්වා භාගීරථීගඞ්ගාය තරමානෙ භික්ඛූ දිස්වා පසන්නමානසො සෙතුං කාරාපෙත්වා බුද්ධප්පමුඛස්ස භික්ඛුසඞ්ඝස්ස නිය්යාදිතභාවොයෙව විසෙසො। පුඤ්ඤඵලපරිදීපනගාථානං අත්ථො නයානුසාරෙන සුවිඤ්ඤෙය්යොව।
bod:100:පඤ්චමාපදානෙ <b>හිමවන්තස්සාවිදූරෙ</b>තිආදිකං ආයස්මතො උපසිවත්ථෙරස්ස අපදානං। අයම්පි පුරිමබුද්ධෙසු කතාධිකාරො තත්ථ තත්ථ භවෙ විවට්ටූපනිස්සයානි පුඤ්ඤානි උපචිනන්තො පදුමුත්තරස්ස භගවතො කාලෙ කුලගෙහෙ නිබ්බත්තො විඤ්ඤුතං පත්තො ඝරාවාසං පහාය ඉසිපබ්බජ්ජං පබ්බජිත්වා <pb V=2.204/> හිමවන්තෙ පදුමුත්තරං භගවන්තං දිස්වා තිණසන්ථරං සන්ථරිත්වා තත්ථ නිසින්නස්ස භගවතො සාලපුප්ඵපූජං අකාසීති අයං විසෙසො, සෙසමුත්තානමෙව।
bod:161:ඡට්ඨාපදානෙ <b>මිගලුද්දො පුරෙ ආසි</b>න්තිආදිකං ආයස්මතො නන්දකත්ථෙරස්ස අපදානං। අයං කිර පදුමුත්තරස්ස භගවතො <pb P=.485/> කාලෙ කරවිකසකුණො හුත්වා මධුරකූජිතං කරොන්තො සත්ථාරං පදක්ඛිණං අකාසි। අපරභාගෙ මයූරො හුත්වා අඤ්ඤතරස්ස පච්චෙකබුද්ධස්ස වසනගුහාද්වාරෙ පසන්නමානසො දිවසස්ස තික්ඛත්තුං මධුරෙන වස්සිතං වස්සි। එවං තත්ථ තත්ථ භවෙ පුඤ්ඤානි කත්වා අම්හාකං භගවතො කාලෙ සාවත්ථියං කුලගෙහෙ නිබ්බත්තො <b>නන්දකො</b>ති ලද්ධනාමො සත්ථු සන්තිකෙ ධම්මං <pb M=2.207/> සුත්වා පබ්බජිත්වා විපස්සනං වඩ්ඪෙත්වා අරහත්තං පාපුණි। සො අපරභාගෙ අත්තනො පුබ්බකම්මං සරිත්වා සොමනස්සජාතො පුබ්බචරිතාපදානං පකාසෙන්තො <b>මිගලුද්දො පුරෙ ආසි</b>න්තිආදිමාහ। තත්ථ පච්චෙකබුද්ධස්ස මණ්ඩපං කත්වා පදුමපුප්ඵෙහි ඡදනමෙව විසෙසො।
bod:183:සත්තමාපදානෙ <b>පබ්භාරකූටං නිස්සායා</b>තිආදිකං ආයස්මතො හෙමකත්ථෙරස්ස අපදානං। තත්ථාපි ඉසිපබ්බජ්ජං පබ්බජිත්වා හිමවන්තෙ වසන්තො පියදස්සිං භගවන්තං උපගතං දිස්වා රතනමයං පීඨං අත්ථරිත්වා අට්ඨාසි। තත්ථ නිසින්නස්ස කුම්භමත්තං ජම්බුඵලං ආහරිත්වා අදාසි। භගවා තස්ස චිත්තප්පසාදත්ථාය තං ඵලං පරිභුඤ්ජි। එත්තකමෙව විසෙසො।
bod:224:අට්ඨමාපදානෙ <b>රාජාසි විජයො නාමා</b>තිආදිකං ආයස්මතො තොදෙය්යත්ථෙරස්ස අපදානං। තත්ථ <b>රාජාසි විජයො නාමා</b>ති දහරකාලතො පට්ඨාය සබ්බසඞ්ගාමෙසු ජිනතො, චතූහි සඞ්ගහවත්ථූහි ජනං රඤ්ජනතො අල්ලීයනතො විජයො නාම රාජා අහොසීති අත්ථො। <b>කෙතුමතීපුරුත්තමෙ</b>ති කෙතු වුච්චන්ති ධජපටාකා। අථ වා නගරසොභනත්ථාය නගරමජ්ඣෙ උස්සාපිතරතනතොරණානි, තෙ කෙතූ නිච්චං උස්සාපිතා සොභයමානා අස්සා අත්ථීති කෙතුමතී। පූරෙති ධනධඤ්ඤෙහි සබ්බජනානං මනන්ති පුරං। කෙතුමතී ච සා පුරඤ්ච සෙට්ඨට්ඨෙන උත්තමඤ්චෙති කෙතුමතීපුරුත්තමං, තස්මිං කෙතුමතීපුරුත්තමෙ। <b>සූරො වික්කමසම්පන්නො</b>ති අභීතො වීරියසම්පන්නො විජයො නාම රාජා අජ්ඣාවසීති සම්බන්ධො। ඉත්ථං <pb P=.486/> භූතං පුරඤ්ච සබ්බවත්ථුවාහනඤ්ච ඡඩ්ඩෙත්වා හිමවන්තං පවිසිත්වා ඉසිපබ්බජ්ජං පබ්බජිත්වා වසන්තො සුමෙධභගවන්තං දිස්වා සොමනස්සං උප්පාදෙත්වා චන්දනෙන පූජාකරණමෙව විසෙසො।
bod:276:නවමාපදානෙ <b>නගරෙ හංසවතියා</b>තිආදිකං ආයස්මතො ජතුකණ්ණිත්ථෙරස්ස අපදානං <pb V=2.205/>। තත්ථ සෙට්ඨිපුත්තො හුත්වා සුවණ්ණපාසාදෙ වසනභාවො ච පඤ්චහි කාමගුණෙහි සමඞ්ගී හුත්වා වසනභාවො ච සබ්බදෙසවාසීනං සබ්බසිප්පවිඤ්ඤූනඤ්ච ආගන්ත්වා සෙවනභාවො ච විසෙසො।
bod:330:දසමාපදානෙ <b>හිමවන්තස්සාවිදූරෙ</b>තිආදිකං ආයස්මතො උදෙනත්ථෙරස්ස අපදානං। තත්ථ හිමවන්තසමීපෙ පදුමපබ්බතං නිස්සාය තාපසපබ්බජ්ජං <pb M=2.208/> පබ්බජිත්වා වසන්තෙන පදුමුත්තරස්ස භගවතො පදුමපුප්ඵං ගහෙත්වා පූජිතභාවොව විසෙසො। සෙසං සබ්බත්ථ උත්තානමෙවාති।
cen:එකචත්තාලීසමවග්ගවණ්ණනා සමත්තා।
