cha:11:පඤ්චසතිකක්ඛන්ධකො
sub:ඛුද්දානුඛුද්දකසික්ඛාපදකථාවණ්ණනා
bod:437:පඤ්චසතිකක්ඛන්ධකෙ <pb M=2.266/> <pb V=2.253/> පාළියං <b>“අපාවුසො, අම්හාකං සත්ථාරං ජානාසී”</b>ති ඉදං ථෙරො සයං භගවතො පරිනිබ්බුතභාවං ජානන්තොපි අත්තනා සහගතභික්ඛුපරිසාය ඤාපනත්ථමෙව, සුභද්දස්ස වුඩ්ඪපබ්බජිතස්ස සාසනස්ස පටිපක්ඛවචනං භික්ඛූනං විඤ්ඤාපනත්ථඤ්ච එවං පුච්ඡි। සුභද්දො හි කුසිනාරායං භගවති අභිප්පසන්නාය ඛත්තියාදිගහට්ඨපරිසාය මජ්ඣෙ භගවතො පරිනිබ්බානං සුත්වා හට්ඨපහට්ඨොපි භයෙන පහට්ඨාකාරං වාචාය පකාසෙතුං න සක්ඛිස්සති, ඉධෙව පන විජනපදෙසෙ සුත්වා යථාජ්ඣාසයං අත්තනො පාපලද්ධිං පකාසෙස්සති, තතො තමෙව පච්චයං දස්සෙත්වා භික්ඛූ සමුස්සාහෙත්වා ධම්මවිනයසඞ්ගහං කාරෙත්වා එතස්ස පාපභික්ඛුස්ස, අඤ්ඤෙසඤ්ච ඊදිසානං මනොරථවිඝාතං, සාසනට්ඨිතිඤ්ච කරිස්සාමීති ජානන්තොව තං පුච්ඡීති වෙදිතබ්බං। තෙනෙව ථෙරො “එකමිදාහං, ආවුසො, සමය”න්තිආදිනා සුභද්දවචනමෙව දස්සෙත්වා ධම්මවිනයං සඞ්ගායාපෙසි। <b>නානාභාවො</b>ති සරීරෙන නානාදෙසභාවො, විප්පවාසොති අත්ථො। <b>විනාභාවො</b>ති මරණෙන වියුජ්ජනං। <b>අඤ්ඤථාභාවො</b>ති භවන්තරූපගමනෙන අඤ්ඤාකාරප්පත්ති।
bod:441:<b>“ආකඞ්ඛමානො…පෙ॰… සමූහනෙය්යා”</b>ති ඉදං භගවා මයා “ආකඞ්ඛමානො”ති වුත්තත්තා එකසික්ඛාපදම්පි සමූහනිතබ්බං අපස්සන්තා, සමූහනෙ ච දොසං දිස්වා ධම්මසඞ්ගහකා භික්ඛූ “අපඤ්ඤත්තං න පඤ්ඤාපෙස්සාම, පඤ්ඤත්තං න සමුච්ඡින්දිස්සාමා”තිආදිනා පුන “පඤ්ඤත්තිසදිසාය අකුප්පාය කම්මවාචාය සාවෙත්වා සමාදාය වත්තිස්සන්ති, තතො යාව සාසනන්තරධානා අප්පටිබාහියානි සික්ඛාපදානි භවිස්සන්තී”ති ඉමිනා අධිප්පායෙන අවොචාති දට්ඨබ්බං। තෙනෙව මහාථෙරාපි තථෙව පටිපජ්ජිංසු।
bod:<b>ගිහිගතානී</b>ති <pb V=2.254/> ගිහීසු ගතානි। ඛත්තියමහාසාරාදිගිහීහි ඤාතානීති අත්ථො। චිතකධූමකාලො අත්තනො පවත්තිපරියොසානභූතො එතස්සාති <b>ධූමකාලිකං</b>।
bod:443:<b>ඔළාරිකෙ</b> <pb M=2.267/> <b>නිමිත්තෙ කරියමානෙපී</b>ති “ආකඞ්ඛමානො, ආනන්ද, තථාගතො කප්පං වා තිට්ඨෙය්ය කප්පාවසෙසං වා”ති එවං ථූලතරෙ “තිට්ඨතු, භගවා, කප්ප”න්ති යාචනහෙතුභූතෙ ඔකාසනිමිත්තෙ කම්මෙ කරියමානෙ। <b>මාරෙන පරියුට්ඨිතචිත්තො</b>ති මාරෙන ආවිට්ඨචිත්තො।
bod:445:<b>උජ්ජවනිකායා</b>ති පටිසොතගාමිනියා। කුච්ඡිතො ලවො ඡෙදො විනාසො <b>කුලවො,</b> නිරත්ථකවිනියොගො। තං න ගච්ඡන්තීති <b>න කුලවං ගමෙන්ති</b>।
cen:ඛුද්දානුඛුද්දකසික්ඛාපදකථාවණ්ණනා නිට්ඨිතා।
cen:පඤ්චසතිකක්ඛන්ධකවණ්ණනානයො නිට්ඨිතො।
