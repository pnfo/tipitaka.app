cha:49:පංසුකූලවග්ගො
sub:1-10:පංසුකූලසඤ්ඤකත්ථෙරඅපදානාදිවණ්ණනා
bod:එකූනපඤ්ඤාසමවග්ගෙ <pb V=2.209/> පඨමාපදානං සුවිඤ්ඤෙය්යමෙව।
bod:14:දුතියාපදානෙ <b>අධිච්චුප්පත්තිකා බුද්ධා</b>ති අධිච්චෙන අකාරණෙන උප්පත්තිකා සයම්භූතා, අඤ්ඤෙහි දෙවබ්රහ්මමාරාදීහි උපදෙසදායකෙහි රහිතා සයම්භූඤාණෙන උප්පන්නා ජාතා පාතුභූතාති අත්ථො।
bod:16:<b>ඔදුම්බරිකපුප්ඵං වා</b>ති උදුම්බරරුක්ඛෙ පුප්ඵං දුල්ලභං දුල්ලභුප්පත්තිකං ඉව। <b>චන්දම්හි සසකං යථා</b>ති චන්දමණ්ඩලෙ සසලෙඛාය රූපං දුල්ලභං යථා। <b>වායසානං යථා ඛීර</b>න්ති කාකානං නිච්චං රත්තින්දිවං ඛුද්දාපීළිතභාවෙන ඛීරං දුල්ලභං යථා, එවං දුල්ලභං ලොකනායකං චතුරාසඞ්ඛ්යෙය්යං වා අට්ඨාසඞ්ඛ්යෙය්යං වා සොළසාසඞ්ඛ්යෙය්යං වා කප්පසතසහස්සං පාරමියො පූරෙත්වා බුද්ධභාවතො දුල්ලභො ලොකනායකොති අත්ථො।
bod:30:තතියාපදානෙ <b>මධුං භිසෙහි සවතී</b>ති පොක්ඛරමධුපදුමකෙසරෙහි සවති පග්ඝරති। <b>ඛීරං සප්පිං මුළාලිභී</b>ති ඛීරඤ්ච සප්පිරසඤ්ච පදුමමුළාලෙහි <b>සවති</b> පග්ඝරති। තස්මා තදුභයං මම සන්තකං බුද්ධො පටිග්ගණ්හතූති අත්ථො।
bod:චතුත්ථපඤ්චමඡට්ඨාපදානානි උත්තානානෙව।
bod:119:සත්තමාපදානෙ <b>චත්තාලීසදිජාපි චා</b>ති ද්වික්ඛත්තුං ජාතාති දිජා। කුමාරවයෙ උට්ඨිතදන්තානං පතිතත්තා පුන උට්ඨිතදන්තා දිජා, තෙ ච දන්තා। බ්යාකරණඤ්ච හෙට්ඨා නිදානකථායං වුත්තමෙව।
bod:අට්ඨමාපදානං උත්තානමෙවාති।
bod:171:නවමාපදානෙ <pb P=.489/> <b>තදාහං මාණවො ආසි</b>න්ති යදා සුමෙධපණ්ඩිතො දීපඞ්කරභගවතො සන්තිකා බ්යාකරණං ලභි, තදා අහං මෙඝො නාම බ්රාහ්මණමාණවො <pb M=2.211/> හුත්වා සුමෙධතාපසෙන සහ ඉසිපබ්බජ්ජං <pb V=2.210/> පබ්බජිත්වා සික්ඛාපදෙසු සික්ඛිතො කෙනචි පාපසහායෙන සංසට්ඨො සංසග්ගදොසෙන පාපවිතක්කාදිවසං ගතො මාතුඝාතකම්මවසෙන නරකෙ අග්ගිජාලාදිදුක්ඛමනුභවිත්වා තතො චුතො සමුද්දෙ තිමිඞ්ගලමහාමච්ඡො හුත්වා නිබ්බත්තො, සමුද්දමජ්ඣෙ ගච්ඡන්තං මහානාවං ගිලිතුකාමො ගතො। දිස්වා මං වාණිජා භීතා “අහො ගොතමො භගවා”ති සද්දමකංසු। අථ මහාමච්ඡො පුබ්බවාසනාවසෙන බුද්ධගාරවං උප්පාදෙත්වා තතො චුතො සාවත්ථියං විභවසම්පන්නෙ බ්රාහ්මණකුලෙ නිබ්බත්තො සද්ධො පසන්නො සත්ථු ධම්මදෙසනං සුත්වා පබ්බජිත්වා සහ පටිසම්භිදාහි අරහත්තං පාපුණිත්වා දිවසස්ස තික්ඛත්තුං උපට්ඨානං ගන්ත්වා සරමානො වන්දති। තදා භගවා “චිරං ධම්මරුචී”ති මං ආහ।
bod:184:අථ සො ථෙරො “සුචිරං සතපුඤ්ඤලක්ඛණ”න්තිආදීහි ගාථාහි ථොමෙසි। භන්තෙ, සතපුඤ්ඤලක්ඛණධර ගොතම। <b>පතිපුබ්බෙන විසුද්ධපච්චය</b>න්ති පුබ්බෙ දීපඞ්කරපාදමූලෙ පරිපුණ්ණපාරමීපච්චයසම්භාරො සුට්ඨු චිරං කාලං මයා න දිට්ඨො අසීති අත්ථො। <b>අහමජ්ජසුපෙක්ඛන</b>න්ති අජ්ජ ඉමස්මිං දිවසෙ අහං සුපෙක්ඛනං සුන්දරදස්සනං, සුන්දරදිට්ඨං වා <b>නිරුපමං විග්ගහං</b> උපමාරහිතසරීරං ගොතමං <b>වත</b> එකන්තෙන <b>පස්සාමි</b> දක්ඛාමීති අත්ථො।
bod:185-186:<b>සුචිරං විහතතමො මයා</b>ති විසෙසෙන හතතමො විද්ධංසිතමොහො ත්වං මයාපි සුට්ඨු චිරං ථොමිතොති අත්ථො। <b>සුචිරක්ඛෙන නදී විසොසිතා</b>ති එසා තණ්හානදී සුන්දරරක්ඛෙන ගොපනෙන විසෙසෙන සොසිතා, අභබ්බුප්පත්තිකතා තයාති අත්ථො। <b>සුචිරං අමලං විසොධිත</b>න්ති සුට්ඨු චිරං දීඝෙන අද්ධුනා අමලං නිබ්බානං විසෙසෙන සොධිතං, සුට්ඨු කතං අධිගතං තයාති අත්ථො। <b>නයනං ඤාණමයං මහාමුනෙ। චිරකාලසමඞ්ගිතො</b>ති මහාමුනෙ මහාසමණ ඤාණමයං නයනං දිබ්බචක්ඛුං චිරකාලං සමධිගතො සම්පත්තො ත්වන්ති අත්ථො। <b>අවිනට්ඨො පුනරන්තර</b>න්ති අහං පුන අන්තරං අන්තරාභවෙ මජ්ඣෙ පරිනට්ඨො <pb P=.490/> පරිහීනො අහොසින්ති අත්ථො। <b>පුනරජ්ජසමාගතො තයා</b>ති අජ්ජ ඉමස්මිං කාලෙ තයා සද්ධිං පුනපි සමාගතො එකීභූතො සහ වසාමීති අත්ථො। <b>න හි නස්සන්ති කතානි ගොතමා</b>ති ගොතම සබ්බඤ්ඤුබුද්ධ, තයා සද්ධිං කතානි සමාගමාදීනි <pb M=2.212/> න හි නස්සන්ති යාව ඛන්ධපරිනිබ්බානා න විනා භවිස්සන්තීති අත්ථො। සෙසං උත්තානමෙවාති।
cen:ධම්මරුචියත්ථෙරඅපදානවණ්ණනා සමත්තා।
bod:දසමාපදානං සුවිඤ්ඤෙය්යමෙවාති।
cen:එකූනපඤ්ඤාසමවග්ගවණ්ණනා සමත්තා।
