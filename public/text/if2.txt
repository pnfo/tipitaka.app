cha:3:අනුත්තරියවග්ගො
sub:1-2:සාමකසුත්තාදිවණ්ණනා
bod:21-22:තතියස්ස <pb V=3.102/> <pb P=3.353/> පඨමෙ <b>සාමගාමකෙ</b>ති සාමකානං උස්සන්නත්තා එවංලද්ධනාමෙ ගාමකෙ। <b>පොක්ඛරණියාය</b>න්ති පොක්ඛරණියානාමකෙ විහාරෙ। <b>අභික්කන්තාය රත්තියා</b>ති රත්තියා පඨමයාමං අතික්කම්ම මජ්ඣිමයාමෙ සම්පත්තෙ। <b>අභික්කන්තවණ්ණා</b>ති අභික්කන්තඅතිමනාපවණ්ණා। <b>කෙවලකප්ප</b>න්ති සකලකප්පං। <b>පොක්ඛරණියං ඔභාසෙත්වා</b>ති පොක්ඛරණියානාමකං මහාවිහාරං අත්තනො ඔභාසෙන ඵරිත්වා। <b>සමනුඤ්ඤො</b>ති සමානඅනුඤ්ඤො සමානචිත්තො। <b>දොවචස්සතා</b>ති දුබ්බචභාවො। <b>පාපමිත්තතා</b>ති ලාමකමිත්තතා <pb M=3.100/>। ඉමස්මිං සුත්තෙ පරිහානියධම්මාව කථිතා। දුතියෙ අපරිහානියධම්මා ලොකුත්තරමිස්සකා කථිතා।
sub:3:භයසුත්තවණ්ණනා
bod:23:තතියෙ <b>කාමරාගරත්තාය</b>න්ති කාමරාගරත්තො අයං। <b>ඡන්දරාගවිනිබද්ධො</b>ති ඡන්දරාගෙන විනිබද්ධො। <b>භයා</b>ති චිත්තුත්රාසභයා। <b>පඞ්කා</b>ති කිලෙසපඞ්කතො। <b>සඞ්ගො පඞ්කො ච උභය</b>න්ති සඞ්ගො ච පඞ්කො ච ඉදම්පි උභයං। <b>එතෙ කාමා පවුච්චන්ති, යත්ථ සත්තො පුථුජ්ජනො</b>ති යස්මිං සඞ්ගෙ ච පඞ්කෙ ච පුථුජ්ජනො සත්තො ලග්ගො ලග්ගිතො පලිබුද්ධො। <b>උපාදානෙ</b>ති චතුබ්බිධෙ උපාදානෙ। <b>ජාතිමරණසම්භවෙ</b>ති ජාතියා ච මරණස්ස ච සම්භවෙ පච්චයභූතෙ। <b>අනුපාදා</b> <pb P=3.354/> <b>විමුච්චන්තී</b>ති අනුපාදියිත්වා විමුච්චන්ති। <b>ජාතිමරණසඞ්ඛයෙ</b>ති ජාතිමරණානං සඞ්ඛයසඞ්ඛාතෙ නිබ්බානෙ, නිබ්බානාරම්මණාය විමුත්තියා විමුච්චන්තීති අත්ථො। ඉමස්මිං ඨානෙ විවට්ටෙත්වා අරහත්තමෙව පත්තො එස භික්ඛු। ඉදානි තං ඛීණාසවං ථොමෙන්තො <b>තෙ ඛෙමප්පත්තා</b>තිආදිමාහ। තත්ථ <b>ඛෙමප්පත්තා</b>ති ඛෙමභාවං පත්තා। <b>සුඛිනො</b>ති ලොකුත්තරසුඛෙන සුඛිතා। <b>දිට්ඨධම්මාභිනිබ්බුතා</b>ති අබ්භන්තරෙ කිලෙසාභාවෙන දිට්ඨධම්මෙයෙව අභිනිබ්බුතා। ඉමස්මිං සුත්තෙ වට්ටමෙව කථෙත්වා ගාථාසු වට්ටවිවටං කථිතං।
sub:4:හිමවන්තසුත්තවණ්ණනා
bod:24:චතුත්ථෙ <pb V=3.103/> <b>පදාලෙය්යා</b>ති භින්දෙය්ය। <b>ඡවායා</b>ති ලාමිකාය। <b>සමාධිස්ස සමාපත්තිකුසලො හොතී</b>ති ආහාරසප්පායඋතුසප්පායානි පරිග්ගහෙත්වා සමාධිං සමාපජ්ජිතුං කුසලො හොති ඡෙකො සමත්ථො පටිබලො। <b>සමාධිස්ස ඨිතිකුසලො</b>ති සමාධිස්ස ඨිතියං කුසලො, සමාධිං ඨපෙතුං සක්කොතීති අත්ථො। <b>සමාධිස්ස වුට්ඨානකුසලො</b>ති සමාධිස්ස වුට්ඨානෙ කුසලො, යථාපරිච්ඡෙදෙන වුට්ඨාතුං සක්කොතීති අත්ථො। <b>සමාධිස්ස කල්ලිතකුසලො</b>ති සමාධිස්ස කල්ලතාය කුසලො, සමාධිචිත්තං හාසෙතුං කල්ලං කාතුං සක්කොතීති අත්ථො। <b>සමාධිස්ස ගොචරකුසලො</b>ති සමාධිස්ස අසප්පායෙ අනුපකාරකෙ ධම්මෙ වජ්ජෙත්වා සප්පායෙ උපකාරකෙ සෙවන්තොපි, “අයං සමාධිනිමිත්තාරම්මණො <pb M=3.101/> අයං ලක්ඛණාරම්මණො”ති ජානන්තොපි සමාධිස්ස ගොචරකුසලො නාම හොති। <b>සමාධිස්ස අභිනීහාරකුසලො</b>ති උපරිඋපරිසමාපත්තිසමාපජ්ජනත්ථාය <pb P=3.355/> පඨමජ්ඣානාදිසමාධිං අභිනීහරිතුං සක්කොන්තො සමාධිස්ස අභිනීහාරකුසලො නාම හොති। සො පඨමජ්ඣානා වුට්ඨාය දුතියං සමාපජ්ජති, දුතියජ්ඣානා…පෙ॰… තතියජ්ඣානා වුට්ඨාය චතුත්ථං සමාපජ්ජතීති।
sub:5:අනුස්සතිට්ඨානසුත්තවණ්ණනා
bod:25:පඤ්චමෙ <b>අනුස්සතිට්ඨානානී</b>ති අනුස්සතිකාරණානි। <b>ඉතිපි සො භගවා</b>තිආදීනි විසුද්ධිමග්ගෙ (විසුද්ධි॰ 1.123 ආදයො) විත්ථාරිතානෙව। <b>ඉදම්පි ඛො, භික්ඛවෙ, ආරම්මණං කරිත්වා</b>ති ඉදං බුද්ධානුස්සතිකම්මට්ඨානං ආරම්මණං කරිත්වා। <b>විසුජ්ඣන්තී</b>ති පරමවිසුද්ධිං නිබ්බානං පාපුණන්ති। සෙසං සබ්බත්ථ උත්තානත්ථමෙව। ඉමස්මිං පන සුත්තෙ ඡ අනුස්සතිට්ඨානානි මිස්සකානි කථිතානීති වෙදිතබ්බානි।
sub:6:මහාකච්චානසුත්තවණ්ණනා
bod:26:ඡට්ඨෙ <b>සම්බාධෙ</b>ති පඤ්චකාමගුණසම්බාධෙ। <b>ඔකාසාධිගමො</b>ති එත්ථ ඔකාසා වුච්චන්ති ඡ අනුස්සතිට්ඨානානි, තෙසං අධිගමො। <b>විසුද්ධියා</b>ති විසුජ්ඣනත්ථාය। <b>සොකපරිදෙවානං සමතික්කමායා</b>ති සොකානඤ්ච පරිදෙවානඤ්ච සමතික්කමත්ථාය। <b>අත්ථඞ්ගමායා</b>ති අත්ථං ගමනත්ථාය <pb V=3.104/>। <b>ඤායස්ස අධිගමායා</b>ති සහවිපස්සනකස්ස මග්ගස්ස අධිගමනත්ථාය। <b>නිබ්බානස්ස සච්ඡිකිරියායා</b>ති අපච්චයපරිනිබ්බානස්ස පච්චක්ඛකිරියත්ථාය।
bod:<b>සබ්බසො</b>ති සබ්බාකාරෙන। <b>ආකාසසමෙනා</b>ති අලග්ගනට්ඨෙන චෙව අපලිබුද්ධට්ඨෙන ච ආකාසසදිසෙන। <b>විපුලෙනා</b>ති න පරිත්තකෙන। <b>මහග්ගතෙනා</b>ති මහන්තභාවං ගතෙන, මහන්තෙහි වා අරියසාවකෙහි ගතෙන, පටිපන්නෙනාති අත්ථො। <b>අප්පමාණෙනා</b>ති <pb P=3.356/> ඵරණඅප්පමාණතාය අප්පමාණෙන। <b>අවෙරෙනා</b>ති අකුසලවෙරපුග්ගලවෙරරහිතෙන। <b>අබ්යාපජ්ඣෙනා</b>ති කොධදුක්ඛවජ්ජිතෙන। සබ්බමෙතං බුද්ධානුස්සතිචිත්තමෙව සන්ධාය වුත්තං। පරතොපි එසෙව නයො। <b>විසුද්ධිධම්මා</b>ති විසුජ්ඣනසභාවා। ඉමස්මිම්පි සුත්තෙ ඡ අනුස්සතිට්ඨානානි මිස්සකානෙව කථිතානීති।
sub:7:පඨමසමයසුත්තවණ්ණනා
bod:27:සත්තමෙ <pb M=3.102/> <b>මනොභාවනීයස්සා</b>ති එත්ථ මනං භාවෙති වඩ්ඪෙතීති මනොභාවනීයො। <b>දස්සනායා</b>ති දස්සනත්ථං। <b>නිස්සරණ</b>න්ති නිග්ගමනං වූපසමනං। <b>ධම්මං දෙසෙතී</b>ති කාමරාගප්පජහනත්ථාය අසුභකම්මට්ඨානං කථෙති। දුතියවාරාදීසු බ්යාපාදප්පහානාය මෙත්තාකම්මට්ඨානං, ථිනමිද්ධප්පහානාය ථිනමිද්ධවිනොදනකම්මට්ඨානං, ආලොකසඤ්ඤං වා වීරියාරම්භවත්ථුආදීනං වා අඤ්ඤතරං, උද්ධච්චකුක්කුච්චප්පහානාය සමථකම්මට්ඨානං, විචිකිච්ඡාපහානාය තිණ්ණං රතනානං ගුණකථං කථෙන්තො ධම්මං දෙසෙතීති වෙදිතබ්බො। <b>ආගම්මා</b>ති ආරබ්භ। <b>මනසිකරොතො</b>ති ආරම්මණවසෙන චිත්තෙ කරොන්තස්ස। <b>අනන්තරා ආසවානං ඛයො හොතී</b>ති අනන්තරායෙන ආසවානං ඛයො හොති।
sub:8:දුතියසමයසුත්තවණ්ණනා
bod:28:අට්ඨමෙ <b>මණ්ඩලමාළෙ</b>ති භොජනසාලාය। <b>චාරිත්තකිලමථො</b>ති පිණ්ඩපාතචරියාය උප්පන්නකිලමථො। <b>භත්තකිලමථො</b>ති භත්තදරථො। <b>විහාරපච්ඡායාය</b>න්ති විහාරපච්චන්තෙ ඡායාය। <b>යදෙවස්ස</b> <pb P=3.357/> <b>දිවා සමාධිනිමිත්තං මනසිකතං හොතී</b>ති යං එව තස්ස තතො පුරිමදිවසභාගෙ සමථනිමිත්තං චිත්තෙ කතං හොති। <b>තදෙවස්ස තස්මිං සමයෙ සමුදාචරතී</b>ති තංයෙව එතස්ස තස්මිං සමයෙ දිවාවිහාරෙ නිසින්නස්ස මනොද්වාරෙ සඤ්චරති। <b>ඔජට්ඨායී</b>ති ඔජාය ඨිතො පතිට්ඨිතො। <b>ඵාසුකස්ස</b> <pb V=3.105/> <b>හොතී</b>ති ඵාසුකං අස්ස හොති। <b>සම්මුඛා</b>ති කථෙන්තස්ස සම්මුඛට්ඨානෙ। <b>සුත</b>න්ති සොතෙන සුතං। <b>පටිග්ගහිත</b>න්ති චිත්තෙන පටිග්ගහිතං।
sub:9:උදායීසුත්තවණ්ණනා
bod:29:නවමෙ <b>උදායි</b>න්ති ලාළුදායිත්ථෙරං। <b>සුණොමහං, ආවුසො</b>ති, ආවුසො, නාහං බධිරො, සුණාමි භගවතො වචනං, පඤ්හං පන උපපරික්ඛාමීති। <b>අධිචිත්ත</b>න්ති සමාධිවිපස්සනාචිත්තං। <b>ඉදං, භන්තෙ, අනුස්සතිට්ඨාන</b>න්ති ඉදං ඣානත්තයසඞ්ඛාතං අනුස්සතිකාරණං। <b>දිට්ඨධම්මසුඛවිහාරාය සංවත්තතී</b>ති ඉමස්මිංයෙව අත්තභාවෙ සුඛවිහාරත්ථාය පවත්තති। <b>ආලොකසඤ්ඤ</b>න්ති ආලොකනිමිත්තෙ උප්පන්නසඤ්ඤං। <b>දිවා සඤ්ඤං අධිට්ඨාතී</b>ති දිවාති සඤ්ඤං ඨපෙති <pb M=3.103/>। <b>යථා දිවා තථා රත්ති</b>න්ති යථානෙන දිවා ආලොකසඤ්ඤා මනසිකතා, රත්තිම්පි තථෙව තං මනසි කරොති। <b>යථා රත්තිං තථා දිවා</b>ති යථා වානෙන රත්තිං ආලොකසඤ්ඤා මනසිකතා, දිවාපි තං තථෙව මනසි කරොති। <b>විවටෙනා</b>ති පාකටෙන। <b>අපරියොනද්ධෙනා</b>ති නීවරණෙහි අනොනද්ධෙන। <b>සප්පභාසං චිත්තං භාවෙතී</b>ති දිබ්බචක්ඛුඤාණත්ථාය සහොභාසකං චිත්තං බ්රූහෙති වඩ්ඪෙති। යං පන “ආලොකසඤ්ඤං <pb P=3.358/> මනසි කරොතී”ති වුත්තං, තං ථිනමිද්ධවිනොදනාලොකසඤ්ඤං සන්ධාය වුත්තං, න දිබ්බචක්ඛුඤාණාලොකන්ති වෙදිතබ්බං। <b>ඤාණදස්සනප්පටිලාභායා</b>ති දිබ්බචක්ඛුසඞ්ඛාතස්ස ඤාණදස්සනස්ස පටිලාභාය।
bod:<b>ඉමමෙව කාය</b>න්තිආදීසු යං වත්තබ්බං සියා, තං සබ්බං සබ්බාකාරෙන විත්ථාරතො විසුද්ධිමග්ගෙ කායගතාසතිකම්මට්ඨානෙ වුත්තං। <b>කාමරාගප්පහානායා</b>ති පඤ්චකාමගුණිකස්ස රාගස්ස පහානත්ථාය। <b>සෙය්යථාපි පස්සෙය්යා</b>ති යථා පස්සෙය්ය। <b>සරීර</b>න්ති මතසරීරං। <b>සිවථිකාය ඡඩ්ඩිත</b>න්ති සුසානෙ අපවිද්ධං। එකාහං මතස්ස අස්සාති <b>එකාහමතං</b>। ද්වීහං මතස්ස අස්සාති <b>ද්වීහමතං</b>। තීහං මතස්ස අස්සාති <b>තීහමතං</b>। භස්තා විය වායුනා උද්ධං ජීවිතපරියාදානා යථානුක්කමං සමුග්ගතෙන සූනභාවෙන ධුමාතත්තා උද්ධුමාතං, උද්ධුමාතමෙව <b>උද්ධුමාතකං</b>। පටිකූලත්තා වා කුච්ඡිතං උද්ධුමාතන්ති <b>උද්ධුමාතකං</b>। විනීලං වුච්චති විපරිභින්නවණ්ණං, විනීලමෙව <b>විනීලකං</b>। පටිකූලත්තා වා කුච්ඡිතං විනීලන්ති <b>විනීලකං</b>। මංසුස්සදට්ඨානෙසු රත්තවණ්ණස්ස පුබ්බසන්නිචයට්ඨානෙසු සෙතවණ්ණස්ස යෙභුය්යෙන ච නීලවණ්ණස්ස නීලට්ඨානෙ නීලසාටකපාරුතස්සෙව ඡවසරීරස්සෙතං අධිවචනං। පරිභින්නට්ඨානෙහි නවහි වා වණමුඛෙහි විස්සන්දමානං පුබ්බං විපුබ්බං, විපුබ්බමෙව <pb V=3.106/> <b>විපුබ්බකං</b>। පටිකූලත්තා වා කුච්ඡිතං විපුබ්බන්ති විපුබ්බකං। විපුබ්බකං ජාතං තථාභාවං ගතන්ති <b>විපුබ්බකජාතං</b>।
bod:<b>සො</b> <pb P=3.359/> <b>ඉමමෙව කාය</b>න්ති සො භික්ඛු ඉමං අත්තනො කායං තෙන කායෙන සද්ධිං ඤාණෙන උපසංහරති උපනෙති। කථං? <b>අයම්පි ඛො කායො එවංධම්මො එවංභාවී එවංඅනතීතො</b>ති। ඉදං වුත්තං හොති – ආයු උස්මා විඤ්ඤාණන්ති ඉමෙසං තිණ්ණං ධම්මානං අත්ථිතාය අයං කායො ඨානගමනාදිඛමො හොති, ඉමෙසං පන විගමා අයම්පි එවංධම්මො එවංපූතිකසභාවොයෙවාති। <b>එවංභාවී</b>ති එවමෙවං උද්ධුමාතාදිභෙදො භවිස්සති। <b>එවං අනතීතො</b>ති එවං උද්ධුමාතාදිභාවං අනතික්කන්තො।
bod:<b>ඛජ්ජමාන</b>න්ති <pb M=3.104/> උදරාදීසු නිසීදිත්වා උදරමංසඔට්ඨමංසඅක්ඛිකමංසාදීනි ලුඤ්චිත්වා ලුඤ්චිත්වා ඛාදියමානං। <b>සමංසලොහිත</b>න්ති සෙසාවසෙසමංසලොහිතයුත්තං। <b>නිම්මංසලොහිතමක්ඛිත</b>න්ති මංසෙ ඛීණෙපි ලොහිතං න සුස්සති, තං සන්ධාය වුත්තං – “නිම්මංසලොහිතමක්ඛිත”න්ති। <b>අඤ්ඤෙනා</b>ති අඤ්ඤෙන දිසාභාගෙන। <b>හත්ථට්ඨික</b>න්ති චතුසට්ඨිභෙදම්පි හත්ථට්ඨිකං පාටියෙක්කං පාටියෙක්කං විප්පකිණ්ණං। <b>පාදට්ඨිකා</b>දීසුපි එසෙව නයො। <b>තෙරොවස්සිකානී</b>ති අතික්කන්තසංවච්ඡරානි। <b>පූතීනී</b>ති අබ්භොකාසෙ ඨිතානි වාතාතපවුට්ඨිසම්ඵස්සෙන තෙරොවස්සිකානෙව පූතීනි හොන්ති, අන්තොභූමිගතානි පන චිරතරං තිට්ඨන්ති। <b>චුණ්ණකජාතානී</b>ති චුණ්ණවිචුණ්ණං හුත්වා විප්පකිණ්ණානි। සබ්බත්ථ <pb P=3.360/> <b>සො ඉමමෙවා</b>ති වුත්තනයෙන ඛජ්ජමානාදීනං වසෙන යොජනා කාතබ්බා। <b>අස්මිමානසමුග්ඝාතායා</b>ති අස්මීති පවත්තස්ස නවවිධස්ස මානස්ස සමුග්ඝාතත්ථාය। <b>අනෙකධාතුපටිවෙධායා</b>ති අනෙකධාතූනං පටිවිජ්ඣනත්ථාය। <b>සතොව අභික්කමතී</b>ති ගච්ඡන්තො සතිපඤ්ඤාහි සමන්නාගතොව ගච්ඡති। <b>සතොව පටික්කමතී</b>ති පටිනිවත්තන්තොපි සතිපඤ්ඤාහි සමන්නාගතොව නිවත්තති। සෙසපදෙසුපි එසෙව නයො। <b>සතිසම්පජඤ්ඤායා</b>ති සතියා ච ඤාණස්ස ච අත්ථාය। ඉති ඉමස්මිං සුත්තෙ සතිඤාණානි මිස්සකානි කථිතානීති।
sub:10:අනුත්තරියසුත්තවණ්ණනා
bod:30:දසමෙ <pb V=3.107/> <b>උච්චාවච</b>න්ති යං කිඤ්චි මහන්තඛුද්දකං, උච්චනීචං වා। <b>හීන</b>න්ති නිහීනං। <b>ගම්ම</b>න්ති ගාමවාසිකානං දස්සනං। <b>පොථුජ්ජනික</b>න්ති පුථුජ්ජනානං සන්තකං। <b>අනරිය</b>න්ති න අරියං න උත්තමං න පරිසුද්ධං। <b>අනත්ථසංහිත</b>න්ති න අත්ථසන්නිස්සිතං। <b>න නිබ්බිදායා</b>ති න වට්ටෙ නිබ්බින්දනත්ථාය। <b>න විරාගායා</b>ති න රාගාදීනං විරජ්ජනත්ථාය। <b>න නිරොධායා</b>ති න රාගාදීනං අප්පවත්තිනිරොධාය। <b>න උපසමායා</b>ති න රාගාදීනං වූපසමනත්ථාය। <b>න අභිඤ්ඤායා</b>ති න අභිජානනත්ථාය। <b>න සම්බොධායා</b>ති න සම්බොධිසඞ්ඛාතස්ස චතුමග්ගඤාණස්ස පටිවිජ්ඣනත්ථාය। <b>න නිබ්බානායා</b>ති න නිබ්බානස්ස සච්ඡිකිරියාය।
bod:<b>නිවිට්ඨසද්ධො</b>ති පතිට්ඨිතසද්ධො। <b>නිවිට්ඨපෙමො</b>ති <pb P=3.361/> පතිට්ඨිතපෙමො। <b>එකන්තගතො</b>ති එකන්තං ගතො, අචලප්පත්තොති අත්ථො। <b>අභිප්පසන්නො</b>ති අතිවිය පසන්නො। <b>එතදානුත්තරිය</b>න්ති එතං අනුත්තරං। <b>හත්ථිස්මිම්පි සික්ඛතී</b>ති හත්ථිනිමිත්තං <pb M=3.105/> සික්ඛිතබ්බං හත්ථිසිප්පං සික්ඛති। සෙසපදෙසුපි එසෙව නයො। <b>උච්චාවච</b>න්ති මහන්තඛුද්දකං සිප්පං සික්ඛති।
bod:<b>උපට්ඨිතා පාරිචරියෙ</b>ති පාරිචරියාය පච්චුපට්ඨිතා। <b>භාවයන්ති අනුස්සති</b>න්ති අනුත්තරං අනුස්සතිං භාවෙන්ති। <b>විවෙකප්පටිසංයුත්ත</b>න්ති නිබ්බානනිස්සිතං කත්වා। <b>ඛෙම</b>න්ති නිරුපද්දවං। <b>අමතගාමින</b>න්ති නිබ්බානගාමිනං, අරියමග්ගං භාවෙන්තීති අත්ථො। <b>අප්පමාදෙ පමොදිතා</b>ති සතියා අවිප්පවාසසඞ්ඛාතෙ අප්පමාදෙ ආමොදිතා පමොදිතා। <b>නිපකා</b>ති නෙපක්කෙන සමන්නාගතා। <b>සීලසංවුතා</b>ති සීලෙන සංවුතා පිහිතා। <b>තෙ වෙ කාලෙන පච්චෙන්තී</b>ති තෙ වෙ යුත්තප්පයුත්තකාලෙ ජානන්ති। <b>යත්ථ දුක්ඛං නිරුජ්ඣතී</b>ති යස්මිං ඨානෙ සකලං වට්ටදුක්ඛං නිරුජ්ඣති, තං අමතං මහානිබ්බානං තෙ භික්ඛූ ජානන්තීති। ඉමස්මිං සුත්තෙ ඡ අනුත්තරියානි මිස්සකානි කථිතානීති।
cen:අනුත්තරියවග්ගො තතියො।
