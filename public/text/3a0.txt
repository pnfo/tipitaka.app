cen:॥ නමො තස්ස භගවතො අරහතො සම්මාසම්බුද්ධස්ස॥
nik:විනයපිටකෙ
boo:පාරාජිකකණ්ඩ-අට්ඨකථා (පඨමො භාගො)
cha:ගන්ථාරම්භකථා
gax:යො <pb P=1.1/> <pb M=1.1/> <pb V=1.1/> කප්පකොටීහිපි අප්පමෙය්යං।
gax:කාලං කරොන්තො අතිදුක්කරානි।
gax:ඛෙදං ගතො ලොකහිතාය නාථො।
gae:නමො මහාකාරුණිකස්ස තස්ස॥
gax:අසම්බුධං බුද්ධනිසෙවිතං යං।
gax:භවාභවං ගච්ඡති ජීවලොකො।
gax:නමො <pb V=1.2/> අවිජ්ජාදිකිලෙසජාල-
gae:විද්ධංසිනො ධම්මවරස්ස තස්ස॥
gax:ගුණෙහි යො සීලසමාධිපඤ්ඤා-
gax:විමුත්තිඤාණප්පභුතීහි යුත්තො।
gax:ඛෙත්තං ජනානං කුසලත්ථිකානං।
gae:තමරියසඞ්ඝං සිරසා නමාමි॥
gax:ඉච්චෙවමච්චන්තනමස්සනෙය්යං।
gax:නමස්සමානො රතනත්තයං යං।
gax:පුඤ්ඤාභිසන්දං විපුලං අලත්ථං।
gae:තස්සානුභාවෙන හතන්තරායො॥
gax:යස්මිං <pb M=1.2/> ඨිතෙ සාසනමට්ඨිතස්ස।
gax:පතිට්ඨිතං හොති සුසණ්ඨිතස්ස।
gax:තං වණ්ණයිස්සං විනයං අමිස්සං।
gae:නිස්සාය පුබ්බාචරියානුභාවං॥
gax:කාමඤ්ච පුබ්බාචරියාසභෙහි।
gax:ඤාණම්බුනිද්ධොතමලාසවෙහි।
gax:විසුද්ධවිජ්ජාපටිසම්භිදෙහි <pb P=1.2/>।
gae:සද්ධම්මසංවණ්ණනකොවිදෙහි॥
gax:සල්ලෙඛියෙ නොසුලභූපමෙහි।
gax:මහාවිහාරස්ස ධජූපමෙහි।
gax:සංවණ්ණිතොයං විනයො නයෙහි।
gae:චිත්තෙහි සම්බුද්ධවරන්වයෙහි॥
gax:සංවණ්ණනා සීහළදීපකෙන।
gax:වාක්යෙන එසා පන සඞ්ඛතත්තා।
gax:න <pb V=1.3/> කිඤ්චි අත්ථං අභිසම්භුණාති।
gae:දීපන්තරෙ භික්ඛුජනස්ස යස්මා॥
gax:තස්මා ඉමං පාළිනයානුරූපං।
gax:සංවණ්ණනං දානි සමාරභිස්සං।
gax:අජ්ඣෙසනං බුද්ධසිරිව්හයස්ස।
gae:ථෙරස්ස සම්මා සමනුස්සරන්තො॥
gax:සංවණ්ණනං තඤ්ච සමාරභන්තො।
gax:තස්සා මහාඅට්ඨකථං සරීරං।
gax:කත්වා මහාපච්චරියං තථෙව।
gae:කුරුන්දිනාමාදිසු විස්සුතාසු॥
gax:විනිච්ඡයො අට්ඨකථාසු වුත්තො।
gax:යො යුත්තමත්ථං අපරිච්චජන්තො।
gax:තතොපි අන්තොගධථෙරවාදං।
gae:සංවණ්ණනං සම්ම සමාරභිස්සං॥
gax:තං <pb M=1.3/> මෙ නිසාමෙන්තු පසන්නචිත්තා।
gax:ථෙරා ච භික්ඛූ නවමජ්ඣිමා ච।
gax:ධම්මප්පදීපස්ස තථාගතස්ස।
gae:සක්කච්ච ධම්මං පතිමානයන්තා॥
gax:බුද්ධෙන ධම්මො විනයො ච වුත්තො।
gax:යො තස්ස පුත්තෙහි තථෙව ඤාතො।
gax:සො යෙහි තෙසං මතිමච්චජන්තා।
gae:යස්මා පුරෙ අට්ඨකථා අකංසු॥
gax:තස්මා <pb P=1.3/> හි යං අට්ඨකථාසු වුත්තං।
gax:තං වජ්ජයිත්වාන පමාදලෙඛං।
gax:සබ්බම්පි <pb V=1.4/> සික්ඛාසු සගාරවානං।
gae:යස්මා පමාණං ඉධ පණ්ඩිතානං॥
gax:තතො ච භාසන්තරමෙව හිත්වා।
gax:විත්ථාරමග්ගඤ්ච සමාසයිත්වා।
gax:විනිච්ඡයං සබ්බමසෙසයිත්වා।
gae:තන්තික්කමං කිඤ්චි අවොක්කමිත්වා॥
gax:සුත්තන්තිකානං වචනානමත්ථං।
gax:සුත්තානුරූපං පරිදීපයන්තී।
gax:යස්මා අයං හෙස්සති වණ්ණනාපි।
gae:සක්කච්ච තස්මා අනුසික්ඛිතබ්බාති॥
tit:බාහිරනිදානකථා
bod:තත්ථ <pb M=1.4/> <b>තං වණ්ණයිස්සං විනය</b>න්ති වුත්තත්තා විනයො තාව වවත්ථපෙතබ්බො। තෙනෙතං වුච්චති – “විනයො නාම ඉධ සකලං විනයපිටකං අධිප්පෙත”න්ති। සංවණ්ණනත්ථං පනස්ස අයං <b>මාතිකා</b> –
gax:වුත්තං යෙන යදා යස්මා, ධාරිතං යෙන චාභතං।
gae:යත්ථප්පතිට්ඨිතචෙතමෙතං වත්වා විධිං තතො॥
gax:තෙනාතිආදිපාඨස්ස, අත්ථං නානප්පකාරතො।
gae:දස්සයන්තො කරිස්සාමි, විනයස්සත්ථවණ්ණනන්ති॥
bod:තත්ථ <b>වුත්තං යෙන යදා යස්මා</b>ති ඉදං තාව වචනං “තෙන සමයෙන බුද්ධො භගවා වෙරඤ්ජායං විහරතී”ති එවමාදිවචනං සන්ධාය වුත්තං। ඉදඤ්හි බුද්ධස්ස භගවතො අත්තපච්චක්ඛවචනං න හොති, තස්මා වත්තබ්බමෙතං <pb P=1.4/> “ඉදං වචනං කෙන වුත්තං, කදා වුත්තං, කස්මා ච වුත්ත”න්ති? ආයස්මතා උපාලිත්ථෙරෙන වුත්තං, තඤ්ච පන පඨමමහාසඞ්ගීතිකාලෙ।
sub:පඨමමහාසඞ්ගීතිකථා
bod:පඨමමහාසඞ්ගීති <pb V=1.5/> නාම චෙසා කිඤ්චාපි පඤ්චසතික<b>සඞ්ගීතික්ඛන්ධකෙ</b> වුත්තා, නිදානකොසල්ලත්ථං පන ඉධාපි ඉමිනා නයෙන වෙදිතබ්බා। ධම්මචක්කප්පවත්තනඤ්හි ආදිං කත්වා යාව සුභද්දපරිබ්බාජකවිනයනා කතබුද්ධකිච්චෙ කුසිනාරායං උපවත්තනෙ මල්ලානං සාලවනෙ යමකසාලානමන්තරෙ විසාඛපුණ්ණමදිවසෙ පච්චූසසමයෙ අනුපාදිසෙසාය නිබ්බානධාතුයා පරිනිබ්බුතෙ භගවති ලොකනාථෙ, භගවතො පරිනිබ්බානෙ සන්නිපතිතානං සත්තන්නං භික්ඛුසතසහස්සානං සඞ්ඝත්ථෙරො ආයස්මා මහාකස්සපො සත්තාහපරිනිබ්බුතෙ භගවති, සුභද්දෙන වුඩ්ඪපබ්බජිතෙන “අලං, ආවුසො, මා සොචිත්ථ, මා පරිදෙවිත්ථ, සුමුත්තා මයං තෙන මහාසමණෙන; උපද්දුතා ච හොම – ‘ඉදං වො කප්පති, ඉදං වො න කප්පතී’ති! ඉදානි පන මයං යං ඉච්ඡිස්සාම තං කරිස්සාම, යං න ඉච්ඡිස්සාම න තං කරිස්සාමා”ති (චූළව॰ 437; දී॰ නි॰ 2.232) වුත්තවචනමනුස්සරන්තො “ඨානං ඛො පනෙතං විජ්ජති යං පාපභික්ඛූ අතීතසත්ථුකං පාවචනන්ති මඤ්ඤමානා <pb M=1.5/> පක්ඛං ලභිත්වා නචිරස්සෙව සද්ධම්මං අන්තරධාපෙය්යුං, යාව ච ධම්මවිනයො තිට්ඨති තාව අනතීතසත්ථුකමෙව පාවචනං හොති। වුත්තඤ්හෙතං භගවතා –
ind:‘යො වො, ආනන්ද, මයා ධම්මො ච විනයො ච දෙසිතො පඤ්ඤත්තො <pb P=1.5/>, සො වො මමච්චයෙන සත්ථා’ති (දී॰ නි॰ 2.216)।
bod:“යංනූනාහං ධම්මඤ්ච විනයඤ්ච සඞ්ගායෙය්යං, යථයිදං සාසනං අද්ධනියං අස්ස චිරට්ඨිතිකං।
bod:යං චාහං භගවතා –
ind:‘ධාරෙස්සසි පන මෙ ත්වං, කස්සප, සාණානි පංසුකූලානි නිබ්බසනානී’ති වත්වා චීවරෙ සාධාරණපරිභොගෙන චෙව,
ind:‘අහං, භික්ඛවෙ, යාවදෙ ආකඞ්ඛාමි විවිච්චෙව කාමෙහි…පෙ॰… පඨමං ඣානං උපසම්පජ්ජ විහරාමි; කස්සපොපි, භික්ඛවෙ, යාවදෙ ආකඞ්ඛති විවිච්චෙව කාමෙහි…පෙ॰… පඨමං ඣානං උපසම්පජ්ජ විහරතී’ති –
bod:එවමාදිනා <pb V=1.6/> නයෙන නවානුපුබ්බවිහාරඡළභිඤ්ඤාප්පභෙදෙ උත්තරිමනුස්සධම්මෙ අත්තනා සමසමට්ඨපනෙන ච අනුග්ගහිතො, තස්ස කිමඤ්ඤං ආණණ්යං භවිස්සති; නනු මං භගවා රාජා විය සකකවචඉස්සරියානුප්පදානෙන අත්තනො කුලවංසප්පතිට්ඨාපකං පුත්තං ‘සද්ධම්මවංසප්පතිට්ඨාපකො මෙ අයං භවිස්සතී’ති මන්ත්වා ඉමිනා අසාධාරණෙන අනුග්ගහෙන අනුග්ගහෙසී”ති චින්තයන්තො ධම්මවිනයසඞ්ගායනත්ථං භික්ඛූනං උස්සාහං ජනෙසි। යථාහ –
ind:“අථ ඛො ආයස්මා මහාකස්සපො භික්ඛූ ආමන්තෙසි – ‘එකමිදාහං, ආවුසො, සමයං පාවාය කුසිනාරං අද්ධානමග්ගප්පටිපන්නො මහතා භික්ඛුසඞ්ඝෙන සද්ධිං පඤ්චමත්තෙහි භික්ඛුසතෙහී”ති (දී॰ නි॰ 2.231) සබ්බං <b>සුභද්දකණ්ඩ</b>ං විත්ථාරතො වෙදිතබ්බං।
bod:තතො <pb P=1.6/> <pb M=1.6/> පරං ආහ –
ind:“හන්ද මයං, ආවුසො, ධම්මඤ්ච විනයඤ්ච සඞ්ගායෙය්යාම। පුරෙ අධම්මො දිප්පති, ධම්මො පටිබාහිය්යති; අවිනයො දිප්පති, විනයො පටිබාහිය්යති। පුරෙ අධම්මවාදිනො බලවන්තො හොන්ති, ධම්මවාදිනො දුබ්බලා හොන්ති; අවිනයවාදිනො බලවන්තො හොන්ති, විනයවාදිනො දුබ්බලා හොන්තී”ති (චූළව॰ 437)।
bod:භික්ඛූ ආහංසු – “තෙන හි, භන්තෙ, ථෙරො භික්ඛූ උච්චිනතූ”ති। ථෙරො සකලනවඞ්ගසත්ථුසාසනපරියත්තිධරෙ පුථුජ්ජන-සොතාපන්න-සකදාගාමි-අනාගාමි-සුක්ඛවිපස්සකඛීණාසවභික්ඛූ අනෙකසතෙ අනෙකසහස්සෙ ච වජ්ජෙත්වා තිපිටකසබ්බපරියත්තිප්පභෙදධරෙ පටිසම්භිදාප්පත්තෙ මහානුභාවෙ යෙභුය්යෙන භගවතා එතදග්ගං ආරොපිතෙ තෙවිජ්ජාදිභෙදෙ ඛීණාසවභික්ඛූයෙව එකූනපඤ්චසතෙ පරිග්ගහෙසි। යෙ සන්ධාය ඉදං වුත්තං – “අථ ඛො ආයස්මා මහාකස්සපො එකෙනූනාපඤ්චඅරහන්තසතානි උච්චිනී”ති (චූළව॰ 437)।
bod:කිස්ස පන ථෙරො එකෙනූනමකාසීති? ආයස්මතො ආනන්දත්ථෙරස්ස ඔකාසකරණත්ථං। තෙන හායස්මතා සහාපි විනාපි න සක්කා ධම්මසඞ්ගීති කාතුං, සො හායස්මා සෙක්ඛො සකරණීයො, තස්මා සහාපි න සක්කා; යස්මා පනස්ස කිඤ්චි දසබලදෙසිතං සුත්තගෙය්යාදිකං භගවතො අසම්මුඛා පටිග්ගහිතං නාම නත්ථි, තස්මා විනාපි න සක්කා। යදි එවං සෙක්ඛොපි සමානො ධම්මසඞ්ගීතියා බහුකාරත්තා ථෙරෙන උච්චිනිතබ්බො අස්ස। අථ කස්මා න උච්චිනිතොති <pb P=1.7/>? පරූපවාදවිවජ්ජනතො। ථෙරො හි ආයස්මන්තෙ ආනන්දෙ අතිවිය විස්සත්ථො අහොසි, තථා හි නං <pb V=1.7/> සිරස්මිං පලිතෙසු ජාතෙසුපි “න වායං කුමාරකො මත්තමඤ්ඤාසී”ති (සං॰ නි॰ 2.154) කුමාරකවාදෙන ඔවදති। සක්යකුලප්පසුතො චායං ආයස්මා තථාගතස්ස භාතා චූළපිතුපුත්තො। තත්ර හි භික්ඛූ ඡන්දාගමනං විය මඤ්ඤමානා “බහූ අසෙක්ඛපටිසම්භිදාප්පත්තෙ භික්ඛූ ඨපෙත්වා ආනන්දං සෙක්ඛපටිසම්භිදාප්පත්තං ථෙරො උච්චිනී”ති උපවදෙය්යුං, තං පරූපවාදං පරිවජ්ජෙන්තො “ආනන්දං විනා සඞ්ගීති <pb M=1.7/> න සක්කා කාතුං, භික්ඛූනංයෙව අනුමතියා ගහෙස්සාමී”ති න උච්චිනි।
bod:අථ සයමෙව භික්ඛූ ආනන්දස්සත්ථාය ථෙරං යාචිංසු। යථාහ –
ind:“භික්ඛූ ආයස්මන්තං මහාකස්සපං එතදවොචුං – ‘අයං, භන්තෙ, ආයස්මා ආනන්දො කිඤ්චාපි සෙක්ඛො අභබ්බො ඡන්දා දොසා මොහා භයා අගතිං ගන්තුං, බහු චානෙන භගවතො සන්තිකෙ ධම්මො ච විනයො ච පරියත්තො; තෙන හි, භන්තෙ, ථෙරො ආයස්මන්තම්පි ආනන්දං උච්චිනතූ’ති। අථ ඛො ආයස්මා මහාකස්සපො ආයස්මන්තම්පි ආනන්දං උච්චිනී”ති (චූළව॰ 437)।
bod:එවං භික්ඛූනං අනුමතියා උච්චිනිතෙන තෙනායස්මතා සද්ධිං පඤ්ච ථෙරසතානි අහෙසුං।
bod:අථ ඛො ථෙරානං භික්ඛූනං එතදහොසි – “කත්ථ නු ඛො මයං ධම්මඤ්ච විනයඤ්ච සඞ්ගායෙය්යාමා”ති। අථ ඛො ථෙරානං භික්ඛූනං එතදහොසි – “රාජගහං ඛො <pb P=1.8/> මහාගොචරං පහූතසෙනාසනං, යංනූන මයං රාජගහෙ වස්සං වසන්තා ධම්මඤ්ච විනයඤ්ච සඞ්ගායෙය්යාම, න අඤ්ඤෙ භික්ඛූ රාජගහෙ වස්සං උපගච්ඡෙය්යු”න්ති। කස්මා පන නෙසං එතදහොසි? ඉදං අම්හාකං ථාවරකම්මං, කොචි විසභාගපුග්ගලො සඞ්ඝමජ්ඣං පවිසිත්වා උක්කොටෙය්යාති। අථායස්මා මහාකස්සපො ඤත්තිදුතියෙන කම්මෙන සාවෙසි, තං <b>සඞ්ගීතික්ඛන්ධකෙ</b> වුත්තනයෙනෙව ඤාතබ්බං।
bod:අථ තථාගතස්ස පරිනිබ්බානතො සත්තසු සාධුකීළනදිවසෙසු සත්තසු ච ධාතුපූජාදිවසෙසු වීතිවත්තෙසු “අඩ්ඪමාසො අතික්කන්තො, ඉදානි ගිම්හානං දියඩ්ඪො මාසො සෙසො, උපකට්ඨා වස්සූපනායිකා”ති මන්ත්වා මහාකස්සපත්ථෙරො “රාජගහං, ආවුසො, ගච්ඡාමා”ති උපඩ්ඪං භික්ඛුසඞ්ඝං ගහෙත්වා එකං මග්ගං ගතො। අනුරුද්ධත්ථෙරොපි උපඩ්ඪං ගහෙත්වා එකං මග්ගං ගතො। ආනන්දත්ථෙරො පන භගවතො පත්තචීවරං ගහෙත්වා භික්ඛුසඞ්ඝපරිවුතො සාවත්ථිං ගන්ත්වා රාජගහං ගන්තුකාමො යෙන සාවත්ථි තෙන චාරිකං පක්කාමි। ආනන්දත්ථෙරෙන ගතගතට්ඨානෙ මහාපරිදෙවො අහොසි <pb V=1.8/> – “භන්තෙ ආනන්ද, කුහිං සත්ථාරං ඨපෙත්වා ආගතොසී”ති <pb M=1.8/>। අනුපුබ්බෙන පන සාවත්ථිං අනුප්පත්තෙ ථෙරෙ භගවතො පරිනිබ්බානදිවසෙ විය මහාපරිදෙවො අහොසි।
bod:තත්ර සුදං ආයස්මා ආනන්දො අනිච්චතාදිපටිසංයුත්තාය ධම්මියා කථාය තං මහාජනං සඤ්ඤාපෙත්වා ජෙතවනං පවිසිත්වා දසබලෙන වසිතගන්ධකුටියා ද්වාරං විවරිත්වා මඤ්චපීඨං නීහරිත්වා පප්ඵොටෙත්වා ගන්ධකුටිං සම්මජ්ජිත්වා මිලාතමාලාකචවරං <pb P=1.9/> ඡඩ්ඩෙත්වා මඤ්චපීඨං අතිහරිත්වා පුන යථාඨානෙ ඨපෙත්වා භගවතො ඨිතකාලෙ කරණීයං වත්තං සබ්බමකාසි। අථ ථෙරො භගවතො පරිනිබ්බානතො පභුති ඨානනිසජ්ජබහුලත්තා උස්සන්නධාතුකං කායං සමස්සාසෙතුං දුතියදිවසෙ ඛීරවිරෙචනං පිවිත්වා විහාරෙයෙව නිසීදි। යං සන්ධාය සුභෙන මාණවෙන පහිතං මාණවකං එතදවොච –
ind:“අකාලො ඛො, මාණවක, අත්ථි මෙ අජ්ජ භෙසජ්ජමත්තා පීතා, අප්පෙව නාම ස්වෙපි උපසඞ්කමෙය්යාමා”ති (දී॰ නි॰ 1.447)।
bod:දුතියදිවසෙ චෙතකත්ථෙරෙන පච්ඡාසමණෙන ගන්ත්වා සුභෙන මාණවෙන පුට්ඨො දීඝනිකායෙ <b>සුභසුත්තං</b>නාම දසමං සුත්තමභාසි।
bod:අථ ථෙරො ජෙතවනවිහාරෙ ඛණ්ඩඵුල්ලප්පටිසඞ්ඛරණං කාරාපෙත්වා උපකට්ඨාය වස්සූපනායිකාය රාජගහං ගතො। තථා මහාකස්සපත්ථෙරො අනුරුද්ධත්ථෙරො ච සබ්බං භික්ඛුසඞ්ඝං ගහෙත්වා රාජගහමෙව ගතො।
bod:තෙන ඛො පන සමයෙන රාජගහෙ අට්ඨාරස මහාවිහාරා හොන්ති। තෙ සබ්බෙපි ඡඩ්ඩිතපතිතඋක්ලාපා අහෙසුං। භගවතො හි පරිනිබ්බානෙ සබ්බෙ භික්ඛූ අත්තනො අත්තනො පත්තචීවරං ගහෙත්වා විහාරෙ ච පරිවෙණෙ ච ඡඩ්ඩෙත්වා අගමංසු। තත්ථ ථෙරා භගවතො වචනපූජනත්ථං තිත්ථියවාදපරිමොචනත්ථඤ්ච “පඨමං මාසං ඛණ්ඩඵුල්ලප්පටිසඞ්ඛරණං කරොමා”ති චින්තෙසුං। තිත්ථියා හි එවං වදෙය්යුං – “සමණස්ස ගොතමස්ස සාවකා සත්ථරි ඨිතෙයෙව විහාරෙ පටිජග්ගිංසු, පරිනිබ්බුතෙ ඡඩ්ඩෙසු”න්ති। තෙසං වාදපරිමොචනත්ථඤ්ච චින්තෙසුන්ති වුත්තං හොති। වුත්තම්පි <pb P=1.10/> හෙතං –
ind:“අථ <pb M=1.9/> ඛො ථෙරානං භික්ඛූනං එතදහොසි – ‘භගවතා ඛො, ආවුසො, ඛණ්ඩඵුල්ලප්පටිසඞ්ඛරණං <pb V=1.9/> වණ්ණිතං। හන්ද මයං, ආවුසො, පඨමං මාසං ඛණ්ඩඵුල්ලප්පටිසඞ්ඛරණං කරොම, මජ්ඣිමං මාසං සන්නිපතිත්වා ධම්මඤ්ච විනයඤ්ච සඞ්ගායිස්සාමා”ති (චූළව॰ 438)।
bod:තෙ දුතියදිවසෙ ගන්ත්වා රාජද්වාරෙ අට්ඨංසු। අජාතසත්තු රාජා ආගන්ත්වා වන්දිත්වා “කිං, භන්තෙ, ආගතත්ථා”ති අත්තනා කත්තබ්බකිච්චං පටිපුච්ඡි। ථෙරා අට්ඨාරස මහාවිහාරපටිසඞ්ඛරණත්ථාය හත්ථකම්මං පටිවෙදෙසුං। “සාධු, භන්තෙ”ති රාජා හත්ථකම්මකාරකෙ මනුස්සෙ අදාසි। ථෙරා පඨමං මාසං සබ්බවිහාරෙ පටිසඞ්ඛරාපෙත්වා රඤ්ඤො ආරොචෙසුං – “නිට්ඨිතං, මහාරාජ, විහාරපටිසඞ්ඛරණං। ඉදානි ධම්මවිනයසඞ්ගහං කරොමා”ති। “සාධු, භන්තෙ, විස්සත්ථා කරොථ। මය්හං ආණාචක්කං, තුම්හාකං ධම්මචක්කං හොතු। ආණාපෙථ, භන්තෙ, කිං කරොමී”ති? “සඞ්ගහං කරොන්තානං භික්ඛූනං සන්නිසජ්ජට්ඨානං, මහාරාජා”ති। “කත්ථ කරොමි, භන්තෙ”ති? “වෙභාරපබ්බතපස්සෙ සත්තපණ්ණිගුහාද්වාරෙ කාතුං යුත්තං, මහාරාජා”ති। “සාධු, භන්තෙ”ති ඛො රාජා අජාතසත්තු විස්සකම්මුනා නිම්මිතසදිසං සුවිභත්තභිත්තිත්ථම්භසොපානං නානාවිධමාලාකම්මලතආකම්මවිචිත්තං අභිභවන්තමිව රාජභවනවිභූතිං අවහසන්තමිව දෙවවිමානසිරිං සිරියා නිකෙතමිව එකනිපාතතිත්ථමිව ච දෙවමනුස්සනයනවිහඞ්ගානං ලොකරාමණෙය්යකමිව සම්පිණ්ඩිතං දට්ඨබ්බසාරමණ්ඩං මණ්ඩපං කාරාපෙත්වා විවිධකුසුමදාම-ඔලම්බක-විනිග්ගලන්තචාරුවිතානං <pb P=1.11/> රතනවිචිත්තමණිකොට්ටිමතලමිව ච නං නානාපුප්ඵූපහාරවිචිත්තසුපරිනිට්ඨිතභූමිකම්මං බ්රහ්මවිමානසදිසං අලඞ්කරිත්වා තස්මිං මහාමණ්ඩපෙ පඤ්චසතානං භික්ඛූනං අනග්ඝානි පඤ්ච කප්පියපච්චත්ථරණසතානි පඤ්ඤාපෙත්වා දක්ඛිණභාගං නිස්සාය උත්තරාභිමුඛං ථෙරාසනං මණ්ඩපමජ්ඣෙ පුරත්ථාභිමුඛං බුද්ධස්ස භගවතො ආසනාරහං ධම්මාසනං පඤ්ඤාපෙත්වා දන්තඛචිතං බීජනිඤ්චෙත්ථ ඨපෙත්වා භික්ඛුසඞ්ඝස්ස ආරොචාපෙසි – “නිට්ඨිතං, භන්තෙ, මම කිච්ච”න්ති।
bod:තස්මිං ඛො පන සමයෙ එකච්චෙ භික්ඛූ ආයස්මන්තං ආනන්දං සන්ධාය එවමාහංසු – “ඉමස්මිං භික්ඛුසඞ්ඝෙ එකො භික්ඛු විස්සගන්ධං වායන්තො විචරතී”ති। ථෙරො තං සුත්වා “ඉමස්මිං භික්ඛුසඞ්ඝෙ අඤ්ඤො විස්සගන්ධං වායන්තො <pb M=1.10/> විචරණකභික්ඛු නාම නත්ථි, අද්ධා එතෙ මං සන්ධාය වදන්තී”ති සංවෙගං ආපජ්ජි। එකච්චෙ භික්ඛූ ආයස්මන්තං ආනන්දං ආහංසු – “ස්වෙ, ආවුසො, සන්නිපාතො ත්වඤ්ච සෙක්ඛො සකරණීයො, තෙන තෙ න යුත්තං සන්නිපාතං ගන්තුං, අප්පමත්තො හොහී”ති।
bod:අථ ඛො ආයස්මා ආනන්දො – “ස්වෙ සන්නිපාතො, න ඛො පන මෙතං පතිරූපං ය්වාහං සෙක්ඛො <pb V=1.10/> සමානො සන්නිපාතං ගච්ඡෙය්ය”න්ති බහුදෙව රත්තිං කායගතායසතියා වීතිනාමෙත්වා රත්තියා පච්චූසසමයං චඞ්කමා ඔරොහිත්වා විහාරං පවිසිත්වා “නිපජ්ජිස්සාමී”ති කායං ආවජ්ජෙසි। ද්වෙ පාදා භූමිතො මුත්තා, අප්පත්තඤ්ච සීසං බිම්බොහනං, එතස්මිං අන්තරෙ අනුපාදාය ආසවෙහි චිත්තං විමුච්චි। අයඤ්හි ආයස්මා චඞ්කමෙන <pb P=1.12/> බහි වීතිනාමෙත්වා විසෙසං නිබ්බත්තෙතුං අසක්කොන්තො චින්තෙසි – “නනු මං භගවා එතදවොච – ‘කතපුඤ්ඤොසි ත්වං, ආනන්ද, පධානමනුයුඤ්ජ; ඛිප්පං හොහිසි අනාසවො’ති (දී॰ නි॰ 2.207)। බුද්ධානඤ්ච කථාදොසො නාම නත්ථි। මම අච්චාරද්ධං වීරියං තෙන මෙ චිත්තං උද්ධච්චාය සංවත්තති। හන්දාහං වීරියසමථං යොජෙමී”ති චඞ්කමා ඔරොහිත්වා පාදධොවනට්ඨානෙ ඨත්වා පාදෙ ධොවිත්වා විහාරං පවිසිත්වා මඤ්චකෙ නිසීදිත්වා “ථොකං විස්සමිස්සාමී”ති කායං මඤ්චකෙ උපනාමෙසි। ද්වෙ පාදා භූමිතො මුත්තා, සීසඤ්ච බිම්බොහනං අසම්පත්තං। එතස්මිං අන්තරෙ අනුපාදාය ආසවෙහි චිත්තං විමුත්තං, චතුඉරියාපථවිරහිතං ථෙරස්ස අරහත්තං අහොසි। තෙන ඉමස්මිං සාසනෙ අනිපන්නො අනිසින්නො අට්ඨිතො අචඞ්කමන්තො “කො භික්ඛු අරහත්තං පත්තො”ති වුත්තෙ “ආනන්දත්ථෙරො”ති වත්තුං වට්ටති।
bod:අථ ඛො ථෙරා භික්ඛූ දුතියදිවසෙ කතභත්තකිච්චා පත්තචීවරං පටිසාමෙත්වා ධම්මසභායං සන්නිපතිතා। ආනන්දත්ථෙරො පන අත්තනො අරහත්තප්පත්තිං ඤාපෙතුකාමො භික්ඛූහි සද්ධිං න ගතො। භික්ඛූ යථාවුඩ්ඪං අත්තනො අත්තනො පත්තාසනෙ නිසීදන්තා ආනන්දත්ථෙරස්ස ආසනං ඨපෙත්වා නිසින්නා। තත්ථ කෙහිචි “එතමාසනං කස්සා”ති වුත්තෙ “ආනන්දත්ථෙරස්සා”ති। “ආනන්දො පන කුහිං ගතො”ති? තස්මිං සමයෙ ථෙරො චින්තෙසි – “ඉදානි මය්හං ගමනකාලො”ති। තතො අත්තනො ආනුභාවං <pb P=1.13/> දස්සෙන්තො පථවියං නිමුජ්ජිත්වා අත්තනො ආසනෙයෙව අත්තානං දස්සෙසි। ආකාසෙනාගන්ත්වා නිසීදීතිපි එකෙ।
bod:එවං <pb M=1.11/> නිසින්නෙ තස්මිං ආයස්මන්තෙ මහාකස්සපත්ථෙරො භික්ඛූ ආමන්තෙසි – “ආවුසො, කිං පඨමං සඞ්ගායාම, ධම්මං වා විනයං වා”ති? භික්ඛූ ආහංසු – “භන්තෙ මහාකස්සප, <b>විනයො නාම බුද්ධසාසනස්ස ආයු, විනයෙ ඨිතෙ සාසනං ඨිතං හොති;</b> තස්මා පඨමං විනයං සඞ්ගායාමා”ති,। “කං ධුරං කත්වා”ති? “ආයස්මන්තං උපාලි”න්ති। “කිං ආනන්දො නප්පහොතී”ති? “නො නප්පහොති; අපි ච ඛො පන සම්මාසම්බුද්ධො ධරමානොයෙව විනයපරියත්තිං නිස්සාය ආයස්මන්තං උපාලිං එතදග්ගෙ ඨපෙසි – ‘එතදග්ගං, භික්ඛවෙ, මම සාවකානං භික්ඛූනං විනයධරානං යදිදං උපාලී’ති (අ॰ නි॰ 1.219, 228)। තස්මා උපාලිත්ථෙරං <pb V=1.11/> පුච්ඡිත්වා විනයං සඞ්ගායාමා”ති। තතො ථෙරො විනයං පුච්ඡනත්ථාය අත්තනාව අත්තානං සම්මන්නි। උපාලිත්ථෙරොපි විස්සජ්ජනත්ථාය සම්මන්නි। තත්රායං පාළි –
bod:“අථ ඛො ආයස්මා මහාකස්සපො සඞ්ඝං ඤාපෙසි –
bod:“සුණාතු මෙ, ආවුසො, සඞ්ඝො। යදි සඞ්ඝස්ස පත්තකල්ලං, අහං උපාලිං විනයං පුච්ඡෙය්ය’න්ති।
bod:“ආයස්මාපි උපාලි සඞ්ඝං ඤාපෙසි –
bod:“සුණාතු මෙ, භන්තෙ, සඞ්ඝො। යදි සඞ්ඝස්ස පත්තකල්ලං, අහං ආයස්මතා මහාකස්සපෙන විනයං පුට්ඨො විස්සජ්ජෙය්ය”න්ති।
bod:එවං අත්තනාව අත්තානං සම්මන්නිත්වා ආයස්මා උපාලි උට්ඨායාසනා එකංසං චීවරං කත්වා ථෙරෙ භික්ඛූ වන්දිත්වා ධම්මාසනෙ නිසීදි, දන්තඛචිතං බීජනිං ගහෙත්වා। තතො ආයස්මා මහාකස්සපො ථෙරාසනෙ නිසීදිත්වා ආයස්මන්තං උපාලිං විනයං පුච්ඡි – “පඨමං, ආවුසො උපාලි, පාරාජිකං කත්ථ පඤ්ඤත්ත”න්ති <pb P=1.14/>? “වෙසාලියං, භන්තෙ”ති। “කං ආරබ්භා”ති? “සුදින්නං කලන්දපුත්තං ආරබ්භා”ති। “කිස්මිං වත්ථුස්මි”න්ති? “මෙථුනධම්මෙ”ති।
bod:අථ ඛො ආයස්මා මහාකස්සපො ආයස්මන්තං උපාලිං පඨමස්ස පාරාජිකස්ස වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි, පඤ්ඤත්තිම්පි පුච්ඡි, අනුපඤ්ඤත්තිම්පි පුච්ඡි, ආපත්තිම්පි පුච්ඡි, අනාපත්තිම්පි පුච්ඡි; යථා ච පඨමස්ස තථා දුතියස්ස තථා තතියස්ස තථා චතුත්ථස්ස පාරාජිකස්ස වත්ථුම්පි පුච්ඡි…පෙ॰… අනාපත්තිම්පි පුච්ඡි। පුට්ඨො පුට්ඨො උපාලිත්ථෙරො විස්සජ්ජෙසි। තතො <pb M=1.12/> ඉමානි චත්තාරි පාරාජිකානි “පාරාජිකකණ්ඩං නාම ඉද”න්ති සඞ්ගහං ආරොපෙත්වා ඨපෙසුං। තෙරස සඞ්ඝාදිසෙසානි “තෙරසක”න්ති ඨපෙසුං। ද්වෙ සික්ඛාපදානි “අනියතානී”ති ඨපෙසුං। තිංස සික්ඛාපදානි “නිස්සග්ගියපාචිත්තියානී”ති ඨපෙසුං। ද්වෙනවුති සික්ඛාපදානි “පාචිත්තියානී”ති ඨපෙසුං। චත්තාරි සික්ඛාපදානි “පාටිදෙසනීයානී”ති ඨපෙසුං। පඤ්චසත්තති සික්ඛාපදානි “සෙඛියානී”ති ඨපෙසුං। සත්ත ධම්මෙ “අධිකරණසමථා”ති ඨපෙසුං।
bod:එවං <pb V=1.12/> මහාවිභඞ්ගං සඞ්ගහං ආරොපෙත්වා භික්ඛුනීවිභඞ්ගෙ අට්ඨ සික්ඛාපදානි “පාරාජිකකණ්ඩං නාම ඉද”න්ති ඨපෙසුං। සත්තරස සික්ඛාපදානි “සත්තරසක”න්ති ඨපෙසුං। තිංස සික්ඛාපදානි “නිස්සග්ගියපාචිත්තියානී”ති ඨපෙසුං। ඡසට්ඨිසතසික්ඛාපදානි “පාචිත්තියානී”ති ඨපෙසුං। අට්ඨ සික්ඛාපදානි “පාටිදෙසනීයානී”ති ඨපෙසුං। පඤ්චසත්තති සික්ඛාපදානි “සෙඛියානී”ති ඨපෙසුං। සත්ත ධම්මෙ “අධිකරණසමථා”ති <pb P=1.15/> ඨපෙසුං। එවං භික්ඛුනීවිභඞ්ගං සඞ්ගහං ආරොපෙත්වා එතෙනෙව උපායෙන ඛන්ධකපරිවාරෙපි ආරොපෙසුං। එවමෙතං සඋභතොවිභඞ්ගඛන්ධකපරිවාරං විනයපිටකං සඞ්ගහමාරූළ්හං සබ්බං මහාකස්සපත්ථෙරො පුච්ඡි, උපාලිත්ථෙරො විස්සජ්ජෙසි। පුච්ඡාවිස්සජ්ජනපරියොසානෙ පඤ්ච අරහන්තසතානි සඞ්ගහං ආරොපිතනයෙනෙව ගණසජ්ඣායමකංසු। විනයසඞ්ගහාවසානෙ උපාලිත්ථෙරො දන්තඛචිතං බීජනිං නික්ඛිපිත්වා ධම්මාසනා ඔරොහිත්වා වුඩ්ඪෙ භික්ඛූ වන්දිත්වා අත්තනො පත්තාසනෙ නිසීදි।
bod:විනයං සඞ්ගායිත්වා ධම්මං සඞ්ගායිතුකාමො ආයස්මා මහාකස්සපො භික්ඛූ පුච්ඡි – “ධම්මං සඞ්ගායන්තෙහි කං පුග්ගලං ධුරං කත්වා ධම්මො සඞ්ගායිතබ්බො”ති? භික්ඛූ “ආනන්දත්ථෙරං ධුරං කත්වා”ති ආහංසු।
bod:අථ ඛො ආයස්මා මහාකස්සපො සඞ්ඝං ඤාපෙසි –
bod:“සුණාතු මෙ, ආවුසො, සඞ්ඝො। යදි සඞ්ඝස්ස පත්තකල්ලං, අහං ආනන්දං ධම්මං පුච්ඡෙය්ය”න්ති।
bod:අථ ඛො ආයස්මා ආනන්දො සඞ්ඝං ඤාපෙසි –
bod:“සුණාතු මෙ, භන්තෙ, සඞ්ඝො යදි සඞ්ඝස්ස පත්තකල්ලං, අහං ආයස්මතා මහාකස්සපෙන ධම්මං පුට්ඨො විස්සජ්ජෙය්ය”න්ති।
bod:අථ <pb M=1.13/> ඛො ආයස්මා ආනන්දො උට්ඨායාසනා එකංසං චීවරං කත්වා ථෙරෙ භික්ඛූ වන්දිත්වා ධම්මාසනෙ නිසීදි දන්තඛචිතං බීජනිං ගහෙත්වා। අථ මහාකස්සපත්ථෙරො ආනන්දත්ථෙරං ධම්මං පුච්ඡි – “බ්රහ්මජාලං, ආවුසො ආනන්ද, කත්ථ භාසිත”න්ති? “අන්තරා ච, භන්තෙ, රාජගහං <pb P=1.16/> අන්තරා ච නාළන්දං රාජාගාරකෙ අම්බලට්ඨිකාය”න්ති। “කං ආරබ්භා”ති? “සුප්පියඤ්ච පරිබ්බාජකං, බ්රහ්මදත්තඤ්ච මාණව”න්ති। “කිස්මිං වත්ථුස්මි”න්ති? “වණ්ණාවණ්ණෙ”ති। අථ ඛො <pb V=1.13/> ආයස්මා මහාකස්සපො ආයස්මන්තං ආනන්දං බ්රහ්මජාලස්ස නිදානම්පි පුච්ඡි, පුග්ගලම්පි පුච්ඡි, වත්ථුම්පි පුච්ඡි। “සාමඤ්ඤඵලං පනාවුසො ආනන්ද, කත්ථ භාසිත”න්ති? ‘රාජගහෙ, භන්තෙ, ජීවකම්බවනෙ”ති। “කෙන සද්ධි”න්ති? “අජාතසත්තුනා වෙදෙහිපුත්තෙන සද්ධි”න්ති। අථ ඛො ආයස්මා මහාකස්සපො ආයස්මන්තං ආනන්දං සාමඤ්ඤඵලස්ස නිදානම්පි පුච්ඡි, පුග්ගලම්පි පුච්ඡි। එතෙනෙව උපායෙන පඤ්ච නිකායෙ පුච්ඡි।
bod:<b>පඤ්චනිකායා</b> නාම – දීඝනිකායො, මජ්ඣිමනිකායො, සංයුත්තනිකායො, අඞ්ගුත්තරනිකායො, ඛුද්දකනිකායොති। තත්ථ ඛුද්දකනිකායො නාම – චත්තාරො නිකායෙ ඨපෙත්වා, අවසෙසං බුද්ධවචනං। තත්ථ විනයො ආයස්මතා උපාලිත්ථෙරෙන විස්සජ්ජිතො, සෙසඛුද්දකනිකායො චත්තාරො ච නිකායා ආනන්දත්ථෙරෙන। තදෙතං සබ්බම්පි බුද්ධවචනං රසවසෙන එකවිධං, ධම්මවිනයවසෙන දුවිධං, පඨමමජ්ඣිමපච්ඡිමවසෙන තිවිධං; තථා පිටකවසෙන, නිකායවසෙන පඤ්චවිධං, අඞ්ගවසෙන නවවිධං, ධම්මක්ඛන්ධවසෙන චතුරාසීතිසහස්සවිධන්ති වෙදිතබ්බං।
bod:කථං <b>රසවසෙන එකවිධං</b>? යඤ්හි භගවතා අනුත්තරං සම්මාසම්බොධිං අභිසම්බුජ්ඣිත්වා යාව අනුපාදිසෙසාය නිබ්බානධාතුයා පරිනිබ්බායති, එත්ථන්තරෙ පඤ්චචත්තාලීසවස්සානි දෙවමනුස්සනාගයක්ඛාදයො අනුසාසන්තෙන පච්චවෙක්ඛන්තෙන වා වුත්තං, සබ්බං තං එකරසං විමුත්තිරසමෙව හොති। එවං රසවසෙන එකවිධං।
bod:කථං <pb P=1.17/> <b>ධම්මවිනයවසෙන දුවිධං</b>? සබ්බමෙව චෙතං ධම්මො චෙව විනයො චාති සඞ්ඛ්යං ගච්ඡති। තත්ථ විනයපිටකං <b>විනයො,</b> අවසෙසං බුද්ධවචනං <b>ධම්මො;</b> තෙනෙවාහ – “යංනූන මයං, ආවුසො, ධම්මඤ්ච විනයඤ්ච සඞ්ගායෙය්යාමා”ති। “අහං <pb M=1.14/> උපාලිං විනයං පුච්ඡෙය්යං, ආනන්දං ධම්මං පුච්ඡෙය්ය”න්ති ච එවං ධම්මවිනයවසෙන දුවිධං।
bod:කථං <b>පඨමමජ්ඣිමපච්ඡිමවසෙන තිවිධං</b>? සබ්බමෙව හිදං පඨමබුද්ධවචනං, මජ්ඣිමබුද්ධවචනං, පච්ඡිමබුද්ධවචනන්ති තිප්පභෙදං හොති। තත්ථ –
gax:“අනෙකජාතිසංසාරං, සන්ධාවිස්සං අනිබ්බිසං।
gae:ගහකාරං ගවෙසන්තො, දුක්ඛා ජාති පුනප්පුනං॥
gax:“ගහකාරක <pb V=1.14/> දිට්ඨොසි, පුන ගෙහං න කාහසි।
gax:සබ්බා තෙ ඵාසුකා භග්ගා, ගහකූටං විසඞ්ඛතං।
gae:විසඞ්ඛාරගතං චිත්තං, තණ්හානං ඛයමජ්ඣගා”ති॥ (ධ॰ ප॰ 153-154)।
bod:ඉදං <b>පඨමබුද්ධවචනං</b>।
bod:කෙචි “යදා හවෙ පාතුභවන්ති ධම්මා”ති <b>ඛන්ධකෙ</b> උදානගාථං ආහු। එසා පන පාටිපදදිවසෙ සබ්බඤ්ඤුභාවප්පත්තස්ස සොමනස්සමයඤාණෙන පච්චයාකාරං පච්චවෙක්ඛන්තස්ස උප්පන්නා උදානගාථාති වෙදිතබ්බා।
bod:යං පන පරිනිබ්බානකාලෙ අභාසි – “හන්ද දානි, භික්ඛවෙ, ආමන්තයාමි වො, වයධම්මා සඞ්ඛාරා, අප්පමාදෙන සම්පාදෙථා”ති (දී॰ නි॰ 2.218) ඉදං <b>පච්ඡිමබුද්ධවචනං</b>।
bod:උභින්නමන්තරෙ යං වුත්තං එතං <b>මජ්ඣිමබුද්ධවචන</b>න්ති। එවං පඨමමජ්ඣිමපච්ඡිමවසෙන තිවිධං।
bod:කථං <pb P=1.18/> <b>පිටකවසෙන තිවිධං?</b> සබ්බම්පි හෙතං විනයපිටකං සුත්තන්තපිටකං අභිධම්මපිටකන්ති තිප්පභෙදමෙව හොති। තත්ථ පඨමසඞ්ගීතියං සඞ්ගීතඤ්ච අසඞ්ගීතඤ්ච සබ්බම්පි සමොධානෙත්වා උභයානි පාතිමොක්ඛානි, ද්වෙ විභඞ්ගානි, ද්වාවීසති ඛන්ධකානි, සොළසපරිවාරාති ඉදං <b>විනයපිටකං</b> නාම।
bod:බ්රහ්මජාලාදි චතුත්තිංසසුත්තසඞ්ගහො දීඝනිකායො, මූලපරියායසුත්තාදි දියඩ්ඪසතද්වෙසුත්තසඞ්ගහො මජ්ඣිමනිකායො, ඔඝතරණසුත්තාදි සත්තසුත්තසහස්ස සත්තසත ද්වාසට්ඨිසුත්තසඞ්ගහො සංයුත්තනිකායො, චිත්තපරියාදානසුත්තාදි නවසුත්තසහස්ස පඤ්චසත සත්තපඤ්ඤාසසුත්තසඞ්ගහො අඞ්ගුත්තරනිකායො, ඛුද්දකපාඨ-ධම්මපද-උදාන-ඉතිවුත්තක-සුත්තනිපාත-විමානවත්ථු-පෙතවත්ථු-ථෙරගාථා-ථෙරීගාථා-ජාතකනිද්දෙස-පටිසම්භිදා-අපදාන-බුද්ධවංස-චරියාපිටකවසෙන <pb M=1.15/> පන්නරසප්පභෙදො ඛුද්දකනිකායොති ඉදං <b>සුත්තන්තපිටකං</b> නාම।
bod:ධම්මසඞ්ගහො, විභඞ්ගො, ධාතුකථා, පුග්ගලපඤ්ඤත්ති, කථාවත්ථු, යමකං, පට්ඨානන්ති ඉදං <b>අභිධම්මපිටකං</b> නාම। තත්ථ –
gax:විවිධවිසෙසනයත්තා <pb V=1.15/>, විනයනතො චෙව කායවාචානං।
gae:විනයත්ථවිදූහි අයං, විනයො විනයොති අක්ඛාතො॥
bod:විවිධා හි එත්ථ පඤ්චවිධ පාතිමොක්ඛුද්දෙස පාරාජිකාදි සත්තආපත්තික්ඛන්ධමාතිකා විභඞ්ගාදිප්පභෙදා නයා, විසෙසභූතා ච දළ්හීකම්මසිථිලකරණප්පයොජනා අනුපඤ්ඤත්තිනයා <pb P=1.19/>, කායිකවාචසිකඅජ්ඣාචාරනිසෙධනතො චෙස කායං වාචඤ්ච විනෙති, තස්මා විවිධනයත්තා විසෙසනයත්තා කායවාචානඤ්ච විනයනතො “විනයො”ති අක්ඛාතො। තෙනෙතමෙතස්ස වචනත්ථකොසල්ලත්ථං වුත්තං –
gax:“විවිධවිසෙසනයත්තා, විනයනතො චෙව කායවාචානං।
gae:විනයත්ථවිදූහි අයං, විනයො විනයොති අක්ඛාතො”ති॥
bod:ඉතරං පන –
gax:අත්ථානං සූචනතො, සුවුත්තතො සවනතොථ සූදනතො।
gae:සුත්තාණා සුත්තසභාගතො ච, සුත්තන්ති අක්ඛාතං॥
bod:තඤ්හි අත්තත්ථපරත්ථාදිභෙදෙ අත්ථෙ සූචෙති, සුවුත්තා චෙත්ථ අත්ථා වෙනෙය්යජ්ඣාසයානුලොමෙන වුත්තත්තා। සවති චෙතං අත්ථෙ සස්සමිව ඵලං පසවතීති වුත්තං හොති। සූදති චෙතං ධෙනුවිය ඛීරං, පග්ඝරතීති වුත්තං හොති। සුට්ඨු ච නෙ තායති රක්ඛතීති වුත්තං හොති। සුත්තසභාගඤ්චෙතං, යථා හි තච්ඡකානං සුත්තං පමාණං හොති; එවමෙතම්පි විඤ්ඤූනං। යථා ච සුත්තෙන සඞ්ගහිතානි පුප්ඵානි න විකිරියන්ති න විද්ධංසියන්ති; එවමෙතෙන සඞ්ගහිතා අත්ථා। තෙනෙතමෙතස්ස වචනත්ථකොසල්ලත්ථං වුත්තං –
gax:“අත්ථානං සූචනතො, සුවුත්තතො සවනතොථ සූදනතො।
gae:සුත්තාණා සුත්තසභාගතො ච, සුත්තන්ති අක්ඛාත”න්ති॥
cen:ඉතරො <pb P=1.20/> <pb M=1.16/> පන –
gax:යං එත්ථ වුඩ්ඪිමන්තො, සලක්ඛණා පූජිතා පරිච්ඡින්නා।
gae:වුත්තාධිකා ච ධම්මා, අභිධම්මො තෙන අක්ඛාතො॥
bod:අයඤ්හි <pb V=1.16/> අභිසද්දො වුඩ්ඪිලක්ඛණපූජිතපරිච්ඡින්නාධිකෙසු දිස්සති। තථාහෙස – “බාළ්හා මෙ ආවුසො දුක්ඛා වෙදනා අභික්කමන්ති නො පටික්කමන්තී”තිආදීසු (ම॰ නි॰ 3.389; සං॰ නි॰ 5.195) වුඩ්ඪියං ආගතො। “යා තා රත්තියො අභිඤ්ඤාතා අභිලක්ඛිතා”තිආදීසු (ම॰ නි॰ 1.49) ලක්ඛණෙ। “රාජාභිරාජා මනුජින්දො”තිආදීසු (ම॰ නි॰ 2.399; සු॰ නි॰ 558) පූජිතෙ। “පටිබලො විනෙතුං අභිධම්මෙ අභිවිනයෙ”තිආදීසු (මහාව॰ 85) පරිච්ඡින්නෙ। අඤ්ඤමඤ්ඤසඞ්කරවිරහිතෙ ධම්මෙ ච විනයෙ චාති වුත්තං හොති। “අභික්කන්තෙන වණ්ණෙනා”තිආදීසු (වි॰ ව॰ 75) අධිකෙ।
bod:එත්ථ ච “රූපූපපත්තියා මග්ගං භාවෙති, මෙත්තාසහගතෙන චෙතසා එකං දිසං ඵරිත්වා විහරතී”තිආදිනා (ධ॰ ස॰ 160 ආදයො) නයෙන වුඩ්ඪිමන්තොපි ධම්මා වුත්තා। “රූපාරම්මණං වා සද්දාරම්මණං වා”තිආදිනා නයෙන ආරම්මණාදීහි ලක්ඛණීයත්තා සලක්ඛණාපි। “සෙක්ඛා ධම්මා, අසෙක්ඛා ධම්මා, ලොකුත්තරා ධම්මා”තිආදිනා නයෙන පූජිතාපි පූජාරහාති අධිප්පායො। “ඵස්සො හොති වෙදනා හොතී”තිආදිනා නයෙන සභාවපරිච්ඡින්නත්තා පරිච්ඡින්නාපි। “මහග්ගතා ධම්මා, අප්පමාණා ධම්මා, අනුත්තරා ධම්මා”තිආදිනා නයෙන අධිකාපි ධම්මා වුත්තා। තෙනෙතමෙතස්ස වචනත්ථකොසල්ලත්ථං වුත්තං –
gax:“යං එත්ථ වුඩ්ඪිමන්තො, සලක්ඛණා පූජිතා පරිච්ඡින්නා।
gae:වුත්තාධිකා ච ධම්මා, අභිධම්මො තෙන අක්ඛාතො”ති॥
bod:යං පනෙත්ථ අවිසිට්ඨං, තං –
gax:පිටකං පිටකත්ථවිදූ, පරියත්තිබ්භාජනත්ථතො ආහු।
gae:තෙන සමොධානෙත්වා, තයොපි විනයාදයො ඤෙය්යා॥
bod:පරියත්තිපි <pb P=1.21/> <pb M=1.17/> හි “මා පිටකසම්පදානෙනා”තිආදීසු (අ॰ නි॰ 3.66) පිටකන්ති වුච්චති। “අථ පුරිසො ආගච්ඡෙය්ය කුදාලපිටකං ආදායා”තිආදීසු (ම॰ නි॰ 1.228; අ॰ නි॰ 3.70) යං කිඤ්චි භාජනම්පි। තස්මා පිටකං පිටකත්ථවිදූ, පරියත්තිබ්භාජනත්ථතො ආහු।
bod:ඉදානි <b>තෙන සමොධානෙත්වා තයොපි විනයාදයො ඤෙය්යා</b>ති। තෙන එවං දුවිධත්ථෙන පිටකසද්දෙන සහ <pb V=1.17/> සමාසං කත්වා විනයො ච සො පිටකඤ්ච පරියත්තිභාවතො තස්ස තස්ස අත්ථස්ස භාජනතො චාති විනයපිටකං, යථාවුත්තෙනෙව නයෙන සුත්තන්තඤ්ච තං පිටකඤ්චාති සුත්තන්තපිටකං, අභිධම්මො ච සො පිටකඤ්චාති අභිධම්මපිටකන්ති එවමෙතෙ තයොපි විනයාදයො ඤෙය්යා।
bod:එවං ඤත්වා ච පුනපි තෙස්වෙව පිටකෙසු නානප්පකාරකොසල්ලත්ථං –
gax:දෙසනාසාසනකථා, භෙදං තෙසු යථාරහං।
gae:සික්ඛාපහානගම්භීර, භාවඤ්ච පරිදීපයෙ॥
gax:පරියත්තිභෙදං සම්පත්තිං, විපත්තිං චාපි යං යහිං।
gae:පාපුණාති යථා භික්ඛු, තම්පි සබ්බං විභාවයෙ॥
bod:තත්රායං පරිදීපනා විභාවනා ච, එතානි හි තීණි පිටකානි යථාක්කමං ආණා වොහාර පරමත්ථදෙසනා යථාපරාධ-යථානුලොම-යථාධම්මසාසනානි, සංවරාසංවරදිට්ඨිවිනිවෙඨනාමරූපපරිච්ඡෙදකථාති ච වුච්චන්ති।
bod:එත්ථ හි විනයපිටකං ආණාරහෙන භගවතා ආණාබාහුල්ලතො දෙසිතත්තා <b>ආණාදෙසනා,</b> සුත්තන්තපිටකං වොහාරකුසලෙන භගවතා වොහාරබාහුල්ලතො දෙසිතත්තා <b>වොහාරදෙසනා,</b> අභිධම්මපිටකං පරමත්ථකුසලෙන භගවතා පරමත්ථබාහුල්ලතො දෙසිතත්තා <b>පරමත්ථදෙසනා</b>ති වුච්චති।
bod:තථා <pb P=1.22/> පඨමං යෙ තෙ පචුරාපරාධා සත්තා තෙ යථාපරාධං එත්ථ සාසිතාති <b>යථාපරාධසාසනං,</b> දුතියං අනෙකජ්ඣාසයානුසයචරියාධිමුත්තිකා සත්තා යථානුලොමං එත්ථ සාසිතාති <b>යථානුලොමසාසනං,</b> තතියං ධම්මපුඤ්ජමත්තෙ “අහං මමා”ති සඤ්ඤිනො සත්තා යථාධම්මං එත්ථ සාසිතාති <b>යථාධම්මසාසන</b>න්ති වුච්චති।
bod:තථා <pb M=1.18/> පඨමං අජ්ඣාචාරපටිපක්ඛභූතො සංවරාසංවරො එත්ථ කථිතොති <b>සංවරාසංවරකථා,</b> දුතියං ද්වාසට්ඨිදිට්ඨිපටිපක්ඛභූතා දිට්ඨිවිනිවෙඨනා එත්ථ කථිතාති <b>දිට්ඨිවිනිවෙඨනකථා,</b> තතියං රාගාදිපටිපක්ඛභූතො නාමරූපපරිච්ඡෙදො එත්ථ කථිතොති <b>නාමරූපපරිච්ඡෙදකථා</b>ති වුච්චති।
bod:තීසුපි ච චෙතෙසු තිස්සො සික්ඛා, තීණි පහානානි, චතුබ්බිධො ච ගම්භීරභාවො වෙදිතබ්බො <pb V=1.18/>। තථා හි – විනයපිටකෙ විසෙසෙන <b>අධිසීලසික්ඛා</b> වුත්තා, සුත්තන්තපිටකෙ <b>අධිචිත්තසික්ඛා,</b> අභිධම්මපිටකෙ <b>අධිපඤ්ඤාසික්ඛා</b>।
bod:විනයපිටකෙ ච <b>වීතික්කමප්පහානං</b> කිලෙසානං, වීතික්කමපටිපක්ඛත්තා සීලස්ස। සුත්තන්තපිටකෙ <b>පරියුට්ඨානප්පහානං,</b> පරියුට්ඨානපටිපක්ඛත්තා සමාධිස්ස। අභිධම්මපිටකෙ <b>අනුසයප්පහානං</b> අනුසයපටිපක්ඛත්තා පඤ්ඤාය।
bod:පඨමෙ ච <b>තදඞ්ගප්පහානං</b> කිලෙසානං, ඉතරෙසු <b>වික්ඛම්භනසමුච්ඡෙදප්පහානානි</b>। පඨමෙ ච <b>දුච්චරිතසංකිලෙසස්ස</b> පහානං, ඉතරෙසු <b>තණ්හාදිට්ඨිසංකිලෙසානං</b>।
bod:එකමෙකස්මිඤ්චෙත්ථ චතුබ්බිධොපි ධම්මත්ථදෙසනාපටිවෙධගම්භීරභාවො වෙදිතබ්බො। තත්ථ <b>ධම්මො</b>ති පාළි। <b>අත්ථො</b>ති තස්සායෙවත්ථො। <b>දෙසනා</b>ති තස්සා මනසාවවත්ථාපිතාය පාළියා දෙසනා। <b>පටිවෙධො</b>ති පාළියා පාළිඅත්ථස්ස ච යථාභූතාවබොධො। තීසුපි චෙතෙසු එතෙ ධම්මත්ථදෙසනාපටිවෙධා <pb P=1.23/> යස්මා සසාදීහි විය මහාසමුද්දො මන්දබුද්ධීහි දුක්ඛොගාහා අලබ්භනෙය්යපතිට්ඨා ච, තස්මා ගම්භීරා। එවං එකමෙකස්මිං එත්ථ චතුබ්බිධොපි ගම්භීරභාවො වෙදිතබ්බො।
bod:අපරො නයො – <b>ධම්මො</b>ති හෙතු। වුත්තං හෙතං – “හෙතුම්හි ඤාණං ධම්මපටිසම්භිදා”ති। <b>අත්ථො</b>ති හෙතුඵලං। වුත්තං හෙතං – “හෙතුඵලෙ ඤාණං අත්ථපටිසම්භිදා”ති। <b>දෙසනා</b>ති පඤ්ඤත්ති, යථාධම්මං ධම්මාභිලාපොති අධිප්පායො। <b>පටිවෙධො</b>ති අභිසමයො, සො ච ලොකියලොකුත්තරො විසයතො අසම්මොහතො ච අත්ථානුරූපං ධම්මෙසු, ධම්මානුරූපං අත්ථෙසු, පඤ්ඤත්තිපථානුරූපං පඤ්ඤත්තීසු අවබොධො।
bod:ඉදානි යස්මා එතෙසු පිටකෙසු යං යං ධම්මජාතං වා අත්ථජාතං වා, යා චායං යථා යථා ඤාපෙතබ්බො අත්ථො සොතූනං ඤාණස්ස අභිමුඛො හොති, තථා තථා තදත්ථජොතිකා දෙසනා, යො චෙත්ථ <pb M=1.19/> අවිපරීතාවබොධසඞ්ඛාතො පටිවෙධො සබ්බමෙතං අනුපචිතකුසලසම්භාරෙහි දුප්පඤ්ඤෙහි සසාදීහි විය මහාසමුද්දො දුක්ඛොගාහං අලබ්භනෙය්යපතිට්ඨඤ්ච, තස්මා ගම්භීරං। එවම්පි එකමෙකස්මිං එත්ථ චතුබ්බිධොපි ගම්භීරභාවො වෙදිතබ්බො।
bod:එත්තාවතා <pb P=1.24/> ච –
gax:“දෙසනා-සාසනකථා <pb V=1.19/>, භෙදං තෙසු යථාරහං।
gae:සික්ඛාපහානගම්භීරභාවඤ්ච පරිදීපයෙ”ති॥
bod:අයං ගාථා වුත්තත්ථා හොති।
gax:“පරියත්තිභෙදං සම්පත්තිං, විපත්තිඤ්චාපි යං යහිං।
gae:පාපුණාති යථා භික්ඛු, තම්පි සබ්බං විභාවයෙ”ති॥
bod:එත්ථ පන තීසු පිටකෙසු තිවිධො <b>පරියත්තිභෙදො</b> දට්ඨබ්බො। තිස්සො හි පරියත්තියො – අලගද්දූපමා, නිස්සරණත්ථා, භණ්ඩාගාරිකපරියත්තීති।
bod:තත්ථ යා දුග්ගහිතා උපාරම්භාදිහෙතු පරියාපුටා, අයං <b>අලගද්දූපමා</b>। යං සන්ධාය වුත්තං – “සෙය්යථාපි, භික්ඛවෙ, පුරිසො අලගද්දත්ථිකො අලගද්දගවෙසී අලගද්දපරියෙසනං චරමානො, සො පස්සෙය්ය මහන්තං අලගද්දං। තමෙනං භොගෙ වා නඞ්ගුට්ඨෙ වා ගණ්හෙය්ය। තස්ස සො අලගද්දො පටිපරිවත්තිත්වා හත්ථෙ වා බාහාය වා අඤ්ඤතරස්මිං වා අඞ්ගපච්චඞ්ගෙ ඩංසෙය්ය। සො තතොනිදානං මරණං වා නිගච්ඡෙය්ය, මරණමත්තං වා දුක්ඛං। තං කිස්ස හෙතු? දුග්ගහිතත්තා, භික්ඛවෙ, අලගද්දස්ස। එවමෙව ඛො, භික්ඛවෙ, ඉධෙකච්චෙ මොඝපුරිසා ධම්මං පරියාපුණන්ති සුත්තං…පෙ॰… වෙදල්ලං। තෙ තං ධම්මං පරියාපුණිත්වා තෙසං ධම්මානං පඤ්ඤාය අත්ථං න උපපරික්ඛන්ති। තෙසං තෙ ධම්මා පඤ්ඤාය අත්ථං අනුපපරික්ඛතං න නිජ්ඣානං ඛමන්ති। තෙ උපාරම්භානිසංසා චෙව ධම්මං පරියාපුණන්ති ඉතිවාදප්පමොක්ඛානිසංසා ච। යස්ස චත්ථාය ධම්මං පරියාපුණන්ති, තඤ්චස්ස අත්ථං නානුභොන්ති। තෙසං තෙ ධම්මා දුග්ගහිතා දීඝරත්තං අහිතාය දුක්ඛාය සංවත්තන්ති। තං කිස්ස හෙතු? දුග්ගහිතත්තා, භික්ඛවෙ, ධම්මාන”න්ති (ම॰ නි॰ 1.238)।
bod:යා <pb P=1.25/> <pb M=1.20/> පන සුග්ගහිතා සීලක්ඛන්ධාදිපාරිපූරිංයෙව ආකඞ්ඛමානෙන පරියාපුටා න උපාරම්භාදි හෙතු, අයං <b>නිස්සරණත්ථා</b>। යං සන්ධාය වුත්තං – “තෙසං තෙ ධම්මා සුග්ගහිතා දීඝරත්තං හිතාය සුඛාය සංවත්තන්ති। තං කිස්ස හෙතු? සුග්ගහිතත්තා, භික්ඛවෙ, ධම්මාන”න්ති (ම॰ නි॰ 1.239)।
bod:යං පන පරිඤ්ඤාතක්ඛන්ධො පහීනකිලෙසො භාවිතමග්ගො පටිවිද්ධාකුප්පො සච්ඡිකතනිරොධො ඛීණාසවො <pb V=1.20/> කෙවලං පවෙණීපාලනත්ථාය වංසානුරක්ඛණත්ථාය පරියාපුණාති, අයං <b>භණ්ඩාගාරිකපඅයත්තී</b>ති।
bod:විනයෙ පන සුප්පටිපන්නො භික්ඛු සීලසම්පත්තිං නිස්සාය තිස්සො විජ්ජා පාපුණාති, තාසංයෙව ච තත්ථ පභෙදවචනතො। සුත්තෙ සුප්පටිපන්නො සමාධිසම්පදං නිස්සාය ඡ අභිඤ්ඤා පාපුණාති, තාසංයෙව ච තත්ථ පභෙදවචනතො। අභිධම්මෙ සුප්පටිපන්නො පඤ්ඤාසම්පදං නිස්සාය චතස්සො පටිසම්භිදා පාපුණාති, තාසඤ්ච තත්ථෙව පභෙදවචනතො। එවමෙතෙසු සුප්පටිපන්නො යථාක්කමෙන ඉමං විජ්ජාත්තයඡළභිඤ්ඤාචතුපටිසම්භිදාභෙදං සම්පත්තිං පාපුණාති।
bod:විනයෙ පන දුප්පටිපන්නො අනුඤ්ඤාතසුඛසම්ඵස්සඅත්ථරණපාවුරණාදිඵස්සසාමඤ්ඤතො පටික්ඛිත්තෙසු උපාදින්නඵස්සාදීසු අනවජ්ජසඤ්ඤී හොති। වුත්තම්පි හෙතං – “තථාහං භගවතා ධම්මං දෙසිතං ආජානාමි, යථා යෙමෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායායා”ති (පාචි॰ 417; ම॰ නි॰ 1.234) තතො දුස්සීලභාවං පාපුණාති। සුත්තෙ <pb P=1.26/> දුප්පටිපන්නො “චත්තාරොමෙ, භික්ඛවෙ, පුග්ගලා සන්තො සංවිජ්ජමානා”තිආදීසු (අ॰ නි॰ 4.5) අධිප්පායං අජානන්තො දුග්ගහිතං ගණ්හාති। යං සන්ධාය වුත්තං – “අත්තනා දුග්ගහිතෙන අම්හෙ චෙව අබ්භාචික්ඛති, අත්තානඤ්ච ඛනති, බහුඤ්ච අපුඤ්ඤං පසවතී”ති (පාචි॰ 417; ම॰ නි॰ 1.236) තතො මිච්ඡාදිට්ඨිතං පාපුණාති। අභිධම්මෙ දුප්පටිපන්නො ධම්මචින්තං අතිධාවන්තො අචින්තෙය්යානිපි චින්තෙති, තතො චිත්තක්ඛෙපං පාපුණාති। වුත්තං හෙතං – “චත්තාරිමානි, භික්ඛවෙ, අචින්තෙය්යානි න චින්තෙතබ්බානි, යානි චින්තෙන්තො උම්මාදස්ස විඝාතස්ස භාගී අස්සා”ති (අ॰ නි॰ 4.77)। එවමෙතෙසු දුප්පටිපන්නො යථාක්කමෙන ඉමං දුස්සීලභාවමිච්ඡාදිට්ඨිතා චිත්තක්ඛෙපභෙදං විපත්තිං පාපුණාතීති।
bod:එත්තාවතා <pb M=1.21/> ච –
gax:“පරියත්තිභෙදං සම්පත්තිං, විපත්තිං චාපි යං යහිං।
gae:පාපුණාති යථා භික්ඛු, තම්පි සබ්බං විභාවයෙ”ති॥
bod:අයම්පි ගාථා වුත්තත්ථා හොති। එවං නානප්පකාරතො පිටකානි ඤත්වා තෙසං වසෙනෙතං බුද්ධවචනං තිවිධන්ති ඤාතබ්බං।
bod:කථං <pb V=1.21/> නිකායවසෙන පඤ්චවිධං? සබ්බමෙව චෙතං දීඝනිකායො, මජ්ඣිමනිකායො, සංයුත්තනිකායො, අඞ්ගුත්තරනිකායො, ඛුද්දකනිකායොති පඤ්චප්පභෙදං හොති। තත්ථ කතමො <b>දීඝනිකායො</b>? තිවග්ගසඞ්ගහානි බ්රහ්මජාලාදීනි චතුත්තිංස සුත්තානි।
gax:චතුත්තිංසෙව සුත්තන්තා, තිවග්ගො යස්ස සඞ්ගහො।
gae:එස දීඝනිකායොති, පඨමො අනුලොමිකො॥
bod:කස්මා පනෙස දීඝනිකායොති වුච්චති? දීඝප්පමාණානං සුත්තානං සමූහතො නිවාසතො ච, සමූහනිවාසා හි නිකායොති <pb P=1.27/> වුච්චන්ති। “නාහං, භික්ඛවෙ, අඤ්ඤං එකනිකායම්පි සමනුපස්සාමි එවං චිත්තං; යථයිදං, භික්ඛවෙ, තිරච්ඡානගතා පාණා; පොණිකනිකායො, චික්ඛල්ලිකනිකායො”ති (සං॰ නි॰ 3.100) එවමාදීනි චෙත්ථ සාධකානි සාසනතො ච ලොකතො ච। එවං සෙසානම්පි නිකායභාවෙ වචනත්ථො වෙදිතබ්බො।
bod:කතමො <b>මජ්ඣිමනිකායො</b>? මජ්ඣිමප්පමාණානි පඤ්චදසවග්ගසඞ්ගහානි මූලපරියායසුත්තාදීනි දියඩ්ඪසතං ද්වෙ ච සුත්තානි।
gax:දියඩ්ඪසතං සුත්තන්තා, ද්වෙ ච සුත්තානි යත්ථ සො।
gae:නිකායො මජ්ඣිමො පඤ්ච-දසවග්ගපරිග්ගහො॥
bod:කතමො <b>සංයුත්තනිකායො</b>? දෙවතාසංයුත්තාදිවසෙන ඨිතානි ඔඝතරණාදීනි සත්ත සුත්තසහස්සානි සත්ත ච සුත්තසතානි ද්වාසට්ඨි ච සුත්තානි।
gax:සත්ත සුත්තසහස්සානි, සත්ත සුත්තසතානි ච।
gae:ද්වාසට්ඨි චෙව සුත්තන්තා, එසො සංයුත්තසඞ්ගහො॥
bod:කතමො <pb M=1.22/> <b>අඞ්ගුත්තරනිකායො</b>? එකෙකඅඞ්ගාතිරෙකවසෙන ඨිතානි චිත්තපරියාදානාදීනි නව සුත්තසහස්සානි පඤ්ච සුත්තසතානි සත්තපඤ්ඤාසඤ්ච සුත්තානි।
gax:නව සුත්තසහස්සානි, පඤ්ච සුත්තසතානි ච।
gae:සත්තපඤ්ඤාස සුත්තානි, සඞ්ඛ්යා අඞ්ගුත්තරෙ අයං॥
bod:කතමො <pb V=1.22/> <b>ඛුද්දකනිකායො</b>? සකලං විනයපිටකං අභිධම්මපිටකං ඛුද්දකපාඨාදයො ච පුබ්බෙ නිදස්සිතා පන්නරසභෙදා ඨපෙත්වා චත්තාරො නිකායෙ අවසෙසං බුද්ධවචනන්ති।
gax:ඨපෙත්වා <pb P=1.28/> චතුරොපෙතෙ, නිකායෙ දීඝආදිකෙ।
gae:තදඤ්ඤං බුද්ධවචනං, නිකායො ඛුද්දකො මතොති॥
bod:එවං නිකායවසෙන පඤ්චවිධං।
bod:කථං අඞ්ගවසෙන නවවිධං? සබ්බමෙව හිදං සුත්තං, ගෙය්යං, වෙය්යාකරණං, ගාථා, උදානං, ඉතිවුත්තකං, ජාතකං, අබ්භුතධම්මං, වෙදල්ලන්ති නවප්පභෙදං හොති। තත්ථ උභතොවිභඞ්ගනිද්දෙසඛන්ධකපරිවාරා සුත්තනිපාතෙ මඞ්ගලසුත්ත-රතනසුත්ත-නාලකසුත්ත-තුවට්ටකසුත්තානි අඤ්ඤම්පි ච සුත්තනාමකං තථාගතවචනං <b>සුත්ත</b>න්ති වෙදිතබ්බං। සබ්බම්පි සගාථකං සුත්තං <b>ගෙය්ය</b>න්ති වෙදිතබ්බං। විසෙසෙන සංයුත්තකෙ සකලොපි සගාථාවග්ගො, සකලං අභිධම්මපිටකං, නිග්ගාථකං සුත්තං, යඤ්ච අඤ්ඤම්පි අට්ඨහි අඞ්ගෙහි අසඞ්ගහිතං බුද්ධවචනං තං <b>වෙය්යාකරණ</b>න්ති වෙදිතබ්බං। ධම්මපදං, ථෙරගාථා, ථෙරීගාථා, සුත්තනිපාතෙ නොසුත්තනාමිකා සුද්ධිකගාථා ච <b>ගාථා</b>ති වෙදිතබ්බා। සොමනස්සඤාණමයිකගාථාපටිසංයුත්තා ද්වාසීති සුත්තන්තා <b>උදාන</b>න්ති වෙදිතබ්බං। “වුත්තඤ්හෙතං භගවතා”තිආදිනයප්පවත්තා දසුත්තරසතසුත්තන්තා <b>ඉතිවුත්තක</b>න්ති වෙදිතබ්බං। අපණ්ණකජාතකාදීනි පඤ්ඤාසාධිකානි පඤ්ච ජාතකසතානි <b>ජාතක</b>න්ති වෙදිතබ්බං। “චත්තාරොමෙ, භික්ඛවෙ, අච්ඡරියා අබ්භුතා ධම්මා ආනන්දෙ”ති (දී॰ නි॰ 2.209) -ආදිනයප්පවත්තා සබ්බෙපි අච්ඡරියඅබ්භුතධම්මපටිසංයුත්තා සුත්තන්තා <b>අබ්භුතධම්ම</b>න්ති වෙදිතබ්බං। චූළවෙදල්ල-මහාවෙදල්ල-සම්මාදිට්ඨි-සක්කපඤ්හ-සඞ්ඛාරභාජනිය-මහාපුණ්ණමසුත්තාදයො <pb P=1.29/> සබ්බෙපි වෙදඤ්ච තුට්ඨිඤ්ච ලද්ධා ලද්ධා පුච්ඡිතසුත්තන්තා <b>වෙදල්ල</b>න්ති වෙදිතබ්බං। එවං අඞ්ගවසෙන නවවිධං।
bod:කථං <pb M=1.23/> ධම්මක්ඛන්ධවසෙන චතුරාසීතිසහස්සවිධං? සබ්බමෙව චෙතං බුද්ධවචනං –
gax:“ද්වාසීති බුද්ධතො ගණ්හිං, ද්වෙ සහස්සානි භික්ඛුතො।
gae:චතුරාසීති සහස්සානි, යෙ මෙ ධම්මා පවත්තිනො”ති॥ (ථෙරගා॰ 1027)।
bod:එවං පරිදීපිතධම්මක්ඛන්ධවසෙන චතුරාසීතිසහස්සප්පභෙදං හොති। තත්ථ එකානුසන්ධිකං සුත්තං එකො ධම්මක්ඛන්ධො। යං අනෙකානුසන්ධිකං තත්ථ අනුසන්ධිවසෙන ධම්මක්ඛන්ධගණනා। ගාථාබන්ධෙසු පඤ්හාපුච්ඡනං <pb V=1.23/> එකො ධම්මක්ඛන්ධො, විස්සජ්ජනං එකො। අභිධම්මෙ එකමෙකං තික-දුක-භාජනං, එකමෙකඤ්ච චිත්තවාරභාජනං, එකො ධම්මක්ඛන්ධො। විනයෙ අත්ථි වත්ථු, අත්ථි මාතිකා, අත්ථි පදභාජනීයං, අත්ථි අන්තරාපත්ති, අත්ථි ආපත්ති, අත්ථි අනාපත්ති, අත්ථි පරිච්ඡෙදො; තත්ථ එකමෙකො කොට්ඨාසො, එකමෙකො ධම්මක්ඛන්ධොති වෙදිතබ්බො। එවං ධම්මක්ඛන්ධවසෙන චතුරාසීතිසහස්සවිධං।
bod:එවමෙතං අභෙදතො රසවසෙන එකවිධං, භෙදතො ධම්මවිනයාදිවසෙන දුවිධාදිභෙදං බුද්ධවචනං සඞ්ගායන්තෙන මහාකස්සපප්පමුඛෙන වසීගණෙන “අයං ධම්මො, අයං විනයො; ඉදං පඨමබුද්ධවචනං, ඉදං මජ්ඣිමබුද්ධවචනං, ඉදං පච්ඡිමබුද්ධවචනං; ඉදං විනයපිටකං, ඉදං සුත්තන්තපිටකං, ඉදං අභිධම්මපිටකං; අයං දීඝනිකායො…පෙ॰… අයං ඛුද්දකනිකායො; ඉමානි සුත්තාදීනි නවඞ්ගානි, ඉමානි චතුරාසීතිධම්මක්ඛන්ධසහස්සානී”ති ඉමං පභෙදං වවත්ථපෙත්වාව සඞ්ගීතං। න <pb P=1.30/> කෙවලඤ්ච එත්තකමෙව, අඤ්ඤම්පි උද්දානසඞ්ගහ-වග්ගසඞ්ගහපෙය්යාලසඞ්ගහ-එකකනිපාත-දුකනිපාතාදිනිපාතසඞ්ගහ-සංයුත්තසඞ්ගහ-පණ්ණාසසඞ්ගහාදිඅනෙකවිධං තීසු පිටකෙසු සන්දිස්සමානං සඞ්ගහප්පභෙදං වවත්ථපෙත්වාඑව සත්තහි මාසෙහි සඞ්ගීතං। සඞ්ගීතිපරියොසානෙ චස්ස – “ඉදං මහාකස්සපත්ථෙරෙන දසබලස්ස සාසනං පඤ්චවස්සසහස්සපරිමාණං කාලං පවත්තනසමත්ථං කත”න්ති සඤ්ජාතප්පමොදා සාධුකාරං විය දදමානා අයං මහාපථවී උදකපරියන්තං කත්වා අනෙකප්පකාරං කම්පි සඞ්කම්පි සම්පකම්පි සම්පවෙධි, අනෙකානි ච අච්ඡරියානි පාතුරහෙසුන්ති අයං <b>පඨමමහාසඞ්ගීති</b>නාම। යා ලොකෙ –
gax:සතෙහි පඤ්චහි කතා, තෙන පඤ්චසතාති ච।
gae:ථෙරෙහෙව කතත්තා ච, ථෙරිකාති පවුච්චතීති॥
bod:ඉමිස්සා <pb M=1.24/> පන පඨමමහාසඞ්ගීතියා පවත්තමානාය විනයං පුච්ඡන්තෙන ආයස්මතා මහාකස්සපෙන “පඨමං, ආවුසො උපාලි, පාරාජිකං කත්ථ පඤ්ඤත්ත”න්ති එවමාදිවචනපරියොසානෙ “වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡී”ති එත්ථ නිදානෙ පුච්ඡිතෙ තං නිදානං ආදිතො පභුති විත්ථාරෙත්වා යෙන ච පඤ්ඤත්තං, යස්මා ච පඤ්ඤත්තං, සබ්බමෙතං කථෙතුකාමෙන ආයස්මතා උපාලිත්ථෙරෙන වුත්තං “තෙන සමයෙන <pb P=1.31/> බුද්ධො භගවා වෙරඤ්ජායං විහරතී”ති සබ්බං වත්තබ්බං। එවමිදං ආයස්මතා උපාලිත්ථෙරෙන වුත්තං, තඤ්ච පන “පඨමමහාසඞ්ගීතිකාලෙ වුත්ත”න්ති වෙදිතබ්බං। එත්තාවතා ච “ඉදං වචනං කෙන වුත්තං, කදා වුත්ත”න්ති එතෙසං පදානං අත්ථො පකාසිතො හොති।
bod:ඉදානි <pb V=1.24/> කස්මා වුත්තන්ති එත්ථ වුච්චතෙ, යස්මා අයමායස්මතා මහාකස්සපත්ථෙරෙන නිදානං පුට්ඨො තස්මානෙන තං නිදානං ආදිතො පභුති විත්ථාරෙතුං වුත්තන්ති। එවමිදං ආයස්මතා උපාලිත්ථෙරෙන පඨමමහාසඞ්ගීතිකාලෙ වදන්තෙනාපි ඉමිනා කාරණෙන වුත්තන්ති වෙදිතබ්බං। එත්තාවතා ච <b>වුත්තං යෙන යදා යස්මා</b>ති ඉමෙසං මාතිකාපදානං අත්ථො පකාසිතො හොති।
bod:ඉදානි <b>ධාරිතං යෙන චාභතං, යත්ථප්පතිට්ඨිතං චෙතමෙතං වත්වා විධිං තතො</b>ති එතෙසං අත්ථප්පකාසනත්ථං ඉදං වුච්චති। තං පනෙතං “තෙන සමයෙන බුද්ධො භගවා වෙරඤ්ජායං විහරතී”ති එවමාදිවචනපටිමණ්ඩිතනිදානං විනයපිටකං කෙන ධාරිතං, කෙනාභතං, කත්ථ පතිට්ඨිතන්ති? වුච්චතෙ – ආදිතො තාව ඉදං භගවතො සම්මුඛා ආයස්මතා උපාලිත්ථෙරෙන ධාරිතං, තස්ස සම්මුඛතො අපරිනිබ්බුතෙ තථාගතෙ ඡළභිඤ්ඤාදිභෙදෙහි අනෙකෙහි භික්ඛුසහස්සෙහි පරිනිබ්බුතෙ තථාගතෙ මහාකස්සපප්පමුඛෙහි ධම්මසඞ්ගාහකත්ථෙරෙහි। කෙනාභතන්ති? ජම්බුදීපෙ තාව උපාලිත්ථෙරමාදිං කත්වා ආචරියපරම්පරාය යාව තතියසඞ්ගීති තාව ආභතං। තත්රායං <pb P=1.32/> <b>ආචරියපරම්පරා</b> –
gax:උපාලි දාසකො චෙව, සොණකො සිග්ගවො තථා।
gae:තිස්සො මොග්ගලිපුත්තො ච, පඤ්චෙතෙ විජිතාවිනො॥
gax:පරම්පරාය විනයං, දීපෙ ජම්බුසිරිව්හයෙ।
gae:අච්ඡිජ්ජමානමානෙසුං, තතියො යාව සඞ්ගහො॥
cen:ආයස්මා <pb M=1.25/> හි උපාලි ඉමං විනයවංසං විනයතන්තිං විනයපවෙණිං භගවතො
bod:සම්මුඛා උග්ගහෙත්වා බහූනං භික්ඛූනං හදයෙ පතිට්ඨාපෙසි। තස්ස හායස්මතො සන්තිකෙ විනයවංසං උග්ගහෙත්වා විනයෙ පකතඤ්ඤුතං පත්තෙසු පුග්ගලෙසු පුථුජ්ජන-සොතාපන්න-සකදාගාමි-අනාගාමිනො ගණනපථං වීතිවත්තා, ඛීණාසවානං සහස්සමෙකං අහොසි। දාසකත්ථෙරොපි තස්සෙව සද්ධිවිහාරිකො අහොසි, සො උපාලිත්ථෙරස්ස සම්මුඛා උග්ගහෙත්වා තථෙව විනයං වාචෙසි। තස්සාපි ආයස්මතො සන්තිකෙ උග්ගහෙත්වා විනයෙ පකතඤ්ඤුතං පත්තා පුථුජ්ජනාදයො ගණනපථං වීතිවත්තා, ඛීණාසවානං සහස්සමෙව අහොසි। සොණකත්ථෙරොපි දාසකත්ථෙරස්ස සද්ධිවිහාරිකො අහොසි, සොපි අත්තනො උපජ්ඣායස්ස දාසකත්ථෙරස්ස සම්මුඛා උග්ගහෙත්වා තථෙව විනයං වාචෙසි। තස්සාපි ආයස්මතො සන්තිකෙ උග්ගහෙත්වා විනයෙ පකතඤ්ඤුතං පත්තා පුථුජ්ජනාදයො ගණනපථං වීතිවත්තා, ඛීණාසවානං සහස්සමෙව අහොසි। සිග්ගවත්ථෙරොපි සොණකත්ථෙරස්ස සද්ධිවිහාරිකො අහොසි, සොපි අත්තනො උපජ්ඣායස්ස <pb V=1.25/> සොණකත්ථෙරස්ස සන්තිකෙ විනයං උග්ගහෙත්වා අරහන්තසහස්සස්ස ධුරග්ගාහො අහොසි। තස්ස පනායස්මතො සන්තිකෙ උග්ගහෙත්වා විනයෙ පකතඤ්ඤුතං පත්තා පුථුජ්ජන-සොතාපන්නසකදාගාමි-අනාගාමිනොපි ඛීණාසවාපි එත්තකානි <pb P=1.33/> සතානීති වා එත්තකානි සහස්සානීති වා අපරිච්ඡින්නා අහෙසුං। තදා කිර ජම්බුදීපෙ අතිමහාභික්ඛුසමුදායො අහොසි। මොග්ගලිපුත්තතිස්සත්ථෙරස්ස පන ආනුභාවො තතියසඞ්ගීතියං පාකටො භවිස්සති। එවමිදං විනයපිටකං ජම්බුදීපෙ තාව ඉමාය ආචරියපරම්පරාය යාව තතියසඞ්ගීති තාව ආභතන්ති වෙදිතබ්බං।
cen:පඨමමහාසඞ්ගීතිකථා නිට්ඨිතා।
sub:දුතියසඞ්ගීතිකථා
bod:<b>දුතියසඞ්ගීති</b>විජානනත්ථං පන අයමනුක්කමො වෙදිතබ්බො। යදා හි –
gax:සඞ්ගායිත්වාන සද්ධම්මං, ජොතයිත්වා ච සබ්බධි।
gae:යාව ජීවිතපරියන්තං, ඨත්වා පඤ්චසතාපි තෙ॥
gax:ඛීණාසවා <pb M=1.26/> ජුතීමන්තො, ථෙරා කස්සපආදයො।
gae:ඛීණස්නෙහපදීපාව, නිබ්බායිංසු අනාලයා॥
bod:අථානුක්කමෙන ගච්ඡන්තෙසු රත්තින්දිවෙසු වස්සසතපරිනිබ්බුතෙ භගවති වෙසාලිකා වජ්ජිපුත්තකා භික්ඛූ වෙසාලියං “කප්පති සිඞ්ගීලොණකප්පො, කප්පති ද්වඞ්ගුලකප්පො, කප්පති ගාමන්තරකප්පො, කප්පති ආවාසකප්පො, කප්පති අනුමතිකප්පො, කප්පති ආචිණ්ණකප්පො, කප්පති අමථිතකප්පො, කප්පති ජළොගිං පාතුං, කප්පති අදසකං නිසීදනං, කප්පති ජාතරූපරජත”න්ති ඉමානි දස වත්ථූනි දීපෙසුං। තෙසං සුසුනාගපුත්තො කාළාසොකො නාම රාජා පක්ඛො අහොසි।
bod:තෙන ඛො පන සමයෙන ආයස්මා යසො කාකණ්ඩකපුත්තො වජ්ජීසු චාරිකං චරමානො “වෙසාලිකා කිර වජ්ජිපුත්තකා භික්ඛූ වෙසාලියං දස වත්ථූනි දීපෙන්තී”ති සුත්වා “න ඛො පනෙතං පතිරූපං ය්වාහං දසබලස්ස සාසනවිපත්තිං සුත්වා අප්පොස්සුක්කො භවෙය්යං। හන්දාහං අධම්මවාදිනො <pb V=1.26/> නිග්ගහෙත්වා ධම්මං <pb P=1.34/> දීපෙමී”ති චින්තෙන්තො යෙන වෙසාලී තදවසරි। තත්ර සුදං ආයස්මා යසො කාකණ්ඩකපුත්තො වෙසාලියං විහරති මහාවනෙ කූටාගාරසාලායං।
bod:තෙන ඛො පන සමයෙන වෙසාලිකා වජ්ජිපුත්තකා භික්ඛූ තදහුපොසථෙ කංසපාතිං උදකෙන පූරෙත්වා මජ්ඣෙ භික්ඛුසඞ්ඝස්ස ඨපෙත්වා ආගතාගතෙ වෙසාලිකෙ උපාසකෙ එවං වදන්ති – “දෙථාවුසො, සඞ්ඝස්ස කහාපණම්පි අඩ්ඪම්පි පාදම්පි මාසකරූපම්පි, භවිස්සති සඞ්ඝස්ස පරික්ඛාරෙන කරණීය”න්ති සබ්බං තාව වත්තබ්බං, යාව “ඉමාය පන විනයසඞ්ගීතියා සත්ත භික්ඛුසතානි අනූනානි අනධිකානි අහෙසුං, තස්මා අයං දුතියසඞ්ගීති <b>සත්තසතිකා</b>ති වුච්චතී”ති।
bod:එවං තස්මිඤ්ච සන්නිපාතෙ ද්වාදස භික්ඛුසතසහස්සානි සන්නිපතිංසු ආයස්මතා යසෙන සමුස්සාහිතා। තෙසං මජ්ඣෙ ආයස්මතා රෙවතෙන පුට්ඨෙන සබ්බකාමිත්ථෙරෙන විනයං විස්සජ්ජෙන්තෙන තානි දස වත්ථූනි විනිච්ඡිතානි, අධිකරණං වූපසමිතං। අථ ථෙරා “පුන ධම්මඤ්ච විනයඤ්ච සඞ්ගායිස්සාමා”ති තිපිටකධරෙ පත්තපටිසම්භිදෙ සත්තසතෙ භික්ඛූ උච්චිනිත්වා වෙසාලියං <pb M=1.27/> වාලිකාරාමෙ සන්නිපතිත්වා මහාකස්සපත්ථෙරෙන සඞ්ගායිතසදිසමෙව සබ්බං සාසනමලං සොධෙත්වා පුන පිටකවසෙන නිකායවසෙන අඞ්ගවසෙන ධම්මක්ඛන්ධවසෙන ච සබ්බං ධම්මඤ්ච විනයඤ්ච සඞ්ගායිංසු। අයං සඞ්ගීති අට්ඨහි මාසෙහි නිට්ඨිතා। යා ලොකෙ –
gax:සතෙහි සත්තහි කතා, තෙන සත්තසතාති ච।
gae:පුබ්බෙ කතං උපාදාය, දුතියාති ච වුච්චතීති॥
cen:සා පනායං –
gax:යෙහි ථෙරෙහි සඞ්ගීතා, සඞ්ගීති තෙසු විස්සුතා।
gae:සබ්බකාමී ච සාළ්හො ච, රෙවතො ඛුජ්ජසොභිතො॥
gax:යසො <pb P=1.35/> ච සාණසම්භූතො, එතෙ සද්ධිවිහාරිකා।
gae:ථෙරා ආනන්දථෙරස්ස, දිට්ඨපුබ්බා තථාගතං॥
gax:සුමනො වාසභගාමී ච, ඤෙය්යා සද්ධිවිහාරිකා।
gae:ද්වෙ ඉමෙ අනුරුද්ධස්ස, දිට්ඨපුබ්බා තථාගතං॥
gax:දුතියො <pb V=1.27/> පන සඞ්ගීතො, යෙහි ථෙරෙහි සඞ්ගහො।
gae:සබ්බෙපි පන්නභාරා තෙ, කතකිච්චා අනාසවාති॥
bod:අයං දුතියසඞ්ගීති।
bod:එවමිමං දුතියසඞ්ගීතිං සඞ්ගායිත්වා ථෙරා “උප්පජ්ජිස්සති නු ඛො අනාගතෙපි සාසනස්ස එවරූපං අබ්බුද”න්ති ඔලොකයමානා ඉමං අද්දසංසු – “ඉතො වස්සසතස්ස උපරි අට්ඨාරසමෙ වස්සෙ පාටලිපුත්තෙ <b>ධම්මාසොකො</b> නාම රාජා උප්පජ්ජිත්වා සකලජම්බුදීපෙ රජ්ජං කාරෙස්සති। සො බුද්ධසාසනෙ පසීදිත්වා මහන්තං ලාභසක්කාරං පවත්තයිස්සති। තතො තිත්ථියා ලාභසක්කාරං පත්ථයමානා සාසනෙ පබ්බජිත්වා සකං සකං දිට්ඨිං පරිදීපෙස්සන්ති। එවං සාසනෙ මහන්තං අබ්බුදං උප්පජ්ජිස්සතී”ති। අථ නෙසං එතදහොසි – “කින්නු ඛො මයං එතස්මිං අබ්බුදෙ උප්පන්නෙ සම්මුඛා භවිස්සාම, න භවිස්සාමා”ති। අථ තෙ සබ්බෙව තදා අත්තනො අසම්මුඛභාවං ඤත්වා “කො නු ඛො තං අධිකරණං වූපසමෙතුං සමත්ථො භවිස්සතී”ති සකලං මනුස්සලොකං ඡකාමාවචරදෙවලොකඤ්ච ඔලොකෙන්තා න කඤ්චි දිස්වා බ්රහ්මලොකෙ <b>තිස්සං</b> නාම මහාබ්රහ්මානං අද්දසංසු <pb M=1.28/> පරිත්තායුකං උපරිබ්රහ්මලොකූපපත්තියා භාවිතමග්ගං। දිස්වාන නෙසං එතදහොසි – “සචෙ මයං එතස්ස බ්රහ්මුනො මනුස්සලොකෙ නිබ්බත්තනත්ථාය උස්සාහං කරෙය්යාම, අද්ධා එස <pb P=1.36/> මොග්ගලිබ්රාහ්මණස්ස ගෙහෙ පටිසන්ධිං ගහෙස්සති। තතො ච මන්තෙහි පලොභිතො නික්ඛමිත්වා පබ්බජිස්සති। සො එවං පබ්බජිත්වා සකලං බුද්ධවචනං උග්ගහෙත්වා අධිගතපටිසම්භිදො හුත්වා තිත්ථියෙ මද්දිත්වා තං අධිකරණං විනිච්ඡිත්වා සාසනං පග්ගණ්හිස්සතී”ති।
bod:තෙ බ්රහ්මලොකං ගන්ත්වා තිස්සං මහාබ්රහ්මානං එතදවොචුං – “ඉතො වස්සසතස්ස උපරි අට්ඨාරසමෙ වස්සෙ සාසනෙ මහන්තං අබ්බුදං උප්පජ්ජිස්සති। මයඤ්ච සකලං මනුස්සලොකං ඡකාමාවචරදෙවලොකඤ්ච ඔලොකයමානා කඤ්චි සාසනං පග්ගහෙතුං සමත්ථං අදිස්වා බ්රහ්මලොකං විචිනන්තා භවන්තමෙව අද්දසාම। සාධු, සප්පුරිස, මනුස්සලොකෙ නිබ්බත්තිත්වා දසබලස්ස සාසනං පග්ගණ්හිතුං පටිඤ්ඤං දෙහී”ති।
bod:එවං වුත්තෙ මහාබ්රහ්මා, “අහං කිර සාසනෙ උප්පන්නං අබ්බුදං සොධෙත්වා සාසනං පග්ගහෙතුං සමත්ථො භවිස්සාමී”ති හට්ඨපහට්ඨො උදග්ගුදග්ගො හුත්වා, “සාධූ”ති පටිස්සුණිත්වා පටිඤ්ඤං අදාසි। ථෙරා බ්රහ්මලොකෙ තං කරණීයං තීරෙත්වා පුන පච්චාගමිංසු।
bod:තෙන <pb V=1.28/> ඛො පන සමයෙන සිග්ගවත්ථෙරො ච චණ්ඩවජ්ජිත්ථෙරො ච ද්වෙපි නවකා හොන්ති දහරභික්ඛූ තිපිටකධරා පත්තපටිසම්භිදා ඛීණාසවා, තෙ තං අධිකරණං න සම්පාපුණිංසු। ථෙරා “තුම්හෙ, ආවුසො, අම්හාකං ඉමස්මිං අධිකරණෙ නො සහායකා අහුවත්ථ, තෙන වො ඉදං දණ්ඩකම්මං හොතු – ‘තිස්සො නාම බ්රහ්මා මොග්ගලිබ්රාහ්මණස්ස ගෙහෙ පටිසන්ධිං ගණ්හිස්සති, තං තුම්හාකං එකො නීහරිත්වා පබ්බාජෙතු, එකො බුද්ධවචනං උග්ගණ්හාපෙතූ’”ති වත්වා සබ්බෙපි යාවතායුකං ඨත්වා –
gax:සබ්බකාමිප්පභුතයො, තෙපි ථෙරා මහිද්ධිකා।
gae:අග්ගික්ඛන්ධාව ලොකම්හි, ජලිත්වා පරිනිබ්බුතා॥
gax:දුතියං සඞ්ගහං කත්වා, විසොධෙත්වාන සාසනං।
gae:අනාගතෙපි <pb P=1.37/> කත්වාන, හෙතුං සද්ධම්මසුද්ධියා॥
gax:ඛීණාසවා <pb M=1.29/> වසිප්පත්ථා, පභින්නපටිසම්භිදා।
gae:අනිච්චතාවසං ථෙරා, තෙපි නාම උපාගතා॥
gax:එවං අනිච්චතං ජම්මිං, ඤත්වා දුරභිසම්භවං।
gae:තං පත්තුං වායමෙ ධීරො, යං නිච්චං අමතං පදන්ති॥
cen:එත්තාවතා සබ්බාකාරෙන <b>දුතියසඞ්ගීතිවණ්ණනා</b> නිට්ඨිතා හොති।
cen:දුතියසඞ්ගීතිකථා නිට්ඨිතා
sub:තතියසඞ්ගීතිකථා
bod:<b>තිස්සොපි</b> ඛො <b>මහාබ්රහ්මා</b> බ්රහ්මලොකතො චවිත්වා මොග්ගලිබ්රාහ්මණස්ස ගෙහෙ පටිසන්ධිං අග්ගහෙසි। සිග්ගවත්ථෙරොපි තස්ස පටිසන්ධිග්ගහණතො පභුති සත්ත වස්සානි බ්රාහ්මණස්ස ගෙහං පිණ්ඩාය පාවිසි। එකදිවසම්පි උළුඞ්කමත්තං වා යාගුං කටච්ඡුමත්තං වා භත්තං නාලත්ථ। සත්තන්නං පන වස්සානං අච්චයෙන එකදිවසං “අතිච්ඡථ, භන්තෙ”ති වචනමත්තං අලත්ථ। තංදිවසමෙව බ්රාහ්මණොපි බහිද්ධා කිඤ්චි කරණීයං කත්වා ආගච්ඡන්තො පටිපථෙ ථෙරං දිස්වා, “භො පබ්බජිත, අම්හාකං ගෙහං අගමිත්ථා”ති ආහ। “ආම, බ්රාහ්මණ, අගමිම්හා”ති। “අපි කිඤ්චි <pb V=1.29/> ලභිත්ථා”ති? “ආම, බ්රාහ්මණ, ලභිම්හා”ති। සො ගෙහං ගන්ත්වා පුච්ඡි – “තස්ස පබ්බජිතස්ස කිඤ්චි අදත්ථා”ති? “න කිඤ්චි අදම්හා”ති। බ්රාහ්මණො දුතියදිවසෙ ඝරද්වාරෙයෙව නිසීදි “අජ්ජ පබ්බජිතං මුසාවාදෙන නිග්ගහෙස්සාමී”ති। ථෙරො දුතියදිවසෙ බ්රාහ්මණස්ස ඝරද්වාරං සම්පත්තො। බ්රාහ්මණො ථෙරං දිස්වාව එවමාහ – “තුම්හෙ හිය්යො අම්හාකං ගෙහෙ කිඤ්චි අලද්ධායෙව ‘ලභිම්හා’ති අවොචුත්ථ। වට්ටති නු ඛො තුම්හාකං මුසාවාදො”ති! ථෙරො ආහ – “මයං, බ්රාහ්මණ, තුම්හාකං ගෙහෙ සත්ත වස්සානි ‘අතිච්ඡථා’ති වචනමත්තම්පි අලභිත්වා හිය්යො ‘අතිච්ඡථා’ති වචනමත්තං ලභිම්හ; අථෙතං පටිසන්ථාරං උපාදාය එවමවොචුම්හා”ති।
bod:බ්රාහ්මණො චින්තෙසි – “ඉමෙ පටිසන්ථාරමත්තම්පි ලභිත්වා ‘ලභිම්හා’ති පසංසන්ති, අඤ්ඤං කිඤ්චි ඛාදනීයං භොජනීයං <pb P=1.38/> ලභිත්වා කස්මා න පසංසන්තී”ති පසීදිත්වා අත්තනො අත්ථාය පටියාදිතභත්තතො කටච්ඡුමත්තං භික්ඛං තදුපියඤ්ච බ්යඤ්ජනං දාපෙත්වා “ඉමං භික්ඛං සබ්බකාලං තුම්හෙ ලභිස්සථා”ති ආහ <pb M=1.30/>। සො පුනදිවසතො පභුති උපසඞ්කමන්තස්ස ථෙරස්ස උපසමං දිස්වා භිය්යොසොමත්තාය පසීදිත්වා ථෙරං නිච්චකාලං අත්තනො ඝරෙ භත්තවිස්සග්ගකරණත්ථාය යාචි। ථෙරො අධිවාසෙත්වා දිවසෙ දිවසෙ භත්තකිච්චං කත්වා ගච්ඡන්තො ථොකං ථොකං බුද්ධවචනං කථෙත්වා ගච්ඡති। සොපි ඛො මාණවකො සොළසවස්සුද්දෙසිකොයෙව තිණ්ණං වෙදානං පාරගූ අහොසි। බ්රහ්මලොකතො ආගතසුද්ධසත්තස්ස ආසනෙ වා සයනෙ වා අඤ්ඤො කොචි නිසජ්ජිතා වා නිපජ්ජිතා වා නත්ථි। සො යදා ආචරියඝරං ගච්ඡති, තදාස්ස මඤ්චපීඨං සෙතෙන වත්ථෙන පටිච්ඡාදෙත්වා ලග්ගෙත්වා ඨපෙන්ති। ථෙරො චින්තෙසි – “සමයො දානි මාණවකං පබ්බාජෙතුං, චිරඤ්ච මෙ ඉධාගච්ඡන්තස්ස, න ච කාචි මාණවකෙන සද්ධිං කථා උප්පජ්ජති। හන්ද දානි ඉමිනා උපායෙන පල්ලඞ්කං නිස්සාය උප්පජ්ජිස්සතී”ති ගෙහං ගන්ත්වා යථා තස්මිං ගෙහෙ ඨපෙත්වා මාණවකස්ස පල්ලඞ්කං අඤ්ඤං න කිඤ්චි ආසනං දිස්සති තථා අධිට්ඨාසි। බ්රාහ්මණස්ස ගෙහජනො ථෙරං දිස්වා අඤ්ඤං කිඤ්චි ආසනං අපස්සන්තො මාණවකස්ස පල්ලඞ්කං අත්ථරිත්වා ථෙරස්ස අදාසි। නිසීදි ථෙරො පල්ලඞ්කෙ। මාණවකොපි ඛො තඞ්ඛණඤ්ඤෙව ආචරියඝරා ආගම්ම ථෙරං අත්තනො පල්ලඞ්කෙ නිසින්නං දිස්වා කුපිතො අනත්තමනො “කො මම පල්ලඞ්කං සමණස්ස පඤ්ඤපෙසී”ති ආහ।
bod:ථෙරො භත්තකිච්චං කත්වා වූපසන්තෙ මාණවකස්ස චණ්ඩික්කභාවෙ එවමාහ – “කිං පන ත්වං, මාණවක, කිඤ්චි <pb P=1.39/> මන්තං ජානාසී”ති? මාණවකො “භො පබ්බජිත, මයි දානි මන්තෙ අජානන්තෙ අඤ්ඤෙ කෙ ජානිස්සන්තී”ති වත්වා, ථෙරං පුච්ඡි – “තුම්හෙ පන මන්තං ජානාථා”ති? “පුච්ඡ, මාණවක, පුච්ඡිත්වා සක්කා ජානිතු”න්ති। අථ ඛො මාණවකො තීසු වෙදෙසු සනිඝණ්ඩුකෙටුභෙසු <pb V=1.30/> සාක්ඛරප්පභෙදෙසු ඉතිහාසපඤ්චමෙසු යානි යානි ගණ්ඨිට්ඨානානි, යෙසං යෙසං නයං නෙව අත්තනා පස්සති නාපිස්ස ආචරියො අද්දස, තෙසු තෙසු ථෙරං පුච්ඡි। ථෙරො “පකතියාපි තිණ්ණං වෙදානං පාරගූ, ඉදානි පන පටිසම්භිදාප්පත්තො, තෙනස්ස නත්ථි තෙසං පඤ්හානං විස්සජ්ජනෙ භාරො”ති තාවදෙව තෙ පඤ්හෙ විස්සජ්ජෙත්වා මාණවකං ආහ – “මාණවක, අහං තයා බහුං පුච්ඡිතො; අහම්පි දානි තං එකං පඤ්හං පුච්ඡාමි, බ්යාකරිස්සසි මෙ”ති? “ආම, භො පබ්බජිත, පුච්ඡ බ්යාකරිස්සාමී”ති। ථෙරො <b>චිත්තයමකෙ</b> ඉමං පඤ්හං පුච්ඡි –
ind:“යස්ස <pb M=1.31/> චිත්තං උප්පජ්ජති න නිරුජ්ඣති තස්ස චිත්තං නිරුජ්ඣිස්සති නුප්පජ්ජිස්සති; යස්ස වා පන චිත්තං නිරුජ්ඣිස්සති නුප්පජ්ජිස්සති තස්ස චිත්තං උප්පජ්ජති න නිරුජ්ඣතී”ති?
bod:මාණවො උද්ධං වා අධො වා හරිතුං අසක්කොන්තො “කිං නාම, භො පබ්බජිත, ඉද”න්ති ආහ। “බුද්ධමන්තො නාමායං, මාණවා”ති। “සක්කා පනායං, භො, මය්හම්පි දාතු”න්ති। “සක්කා මාණව, අම්හෙහි ගහිතපබ්බජ්ජං ගණ්හන්තස්ස දාතු”න්ති। තතො <pb P=1.40/> මාණවො මාතාපිතරො උපසඞ්කමිත්වා ආහ – “අයං පබ්බජිතො බුද්ධමන්තං නාම ජානාති, න ච අත්තනො සන්තිකෙ අපබ්බජිතස්ස දෙති, අහං එතස්ස සන්තිකෙ පබ්බජිත්වා මන්තං උග්ගණ්හිස්සාමී”ති।
bod:අථස්ස මාතාපිතරො “පබ්බජිත්වාපි නො පුත්තො මන්තෙ ගණ්හතු, ගහෙත්වා පුනාගමිස්සතී”ති මඤ්ඤමානා “උග්ගණ්හ, පුත්තා”ති අනුජානිංසු। ථෙරො දාරකං පබ්බාජෙත්වා ද්වත්තිංසාකාරකම්මට්ඨානං තාව ආචික්ඛි। සො තත්ථ පරිකම්මං කරොන්තො නචිරස්සෙව සොතාපත්තිඵලෙ පතිට්ඨහි। තතො ථෙරො චින්තෙසි – “සාමණෙරො සොතාපත්තිඵලෙ පතිට්ඨිතො, අභබ්බො දානි සාසනතො නිවත්තිතුං। සචෙ පනස්සාහං කම්මට්ඨානං වඩ්ඪෙත්වා කථෙය්යං, අරහත්තං පාපුණෙය්ය, අප්පොස්සුක්කො භවෙය්ය බුද්ධවචනං ගහෙතුං, සමයො දානි නං චණ්ඩවජ්ජිත්ථෙරස්ස සන්තිකං පෙසෙතු”න්ති। තතො ආහ – “එහි ත්වං, සාමණෙර, ථෙරස්ස සන්තිකං ගන්ත්වා බුද්ධවචනං උග්ගණ්හ। මම වචනෙන තඤ්ච ආරොග්යං පුච්ඡ; එවඤ්ච වදෙහි – ‘උපජ්ඣායො මං, භන්තෙ, තුම්හාකං සන්තිකං පහිණී’ති। ‘කො නාම තෙ උපජ්ඣායො’ති ච වුත්තෙ ‘සිග්ගවත්ථෙරො නාම, භන්තෙ’ති වදෙය්යාසි। ‘අහං කො නාමා’ති වුත්තෙ එවං වදෙය්යාසි – ‘මම උපජ්ඣායො, භන්තෙ, තුම්හාකං නාමං ජානාතී’”ති।
bod:“එවං, භන්තෙ”ති ඛො තිස්සො සාමණෙරො ථෙරං අභිවාදෙත්වා පදක්ඛිණං කත්වා අනුපුබ්බෙන චණ්ඩවජ්ජිත්ථෙරස්ස සන්තිකං ගන්ත්වා වන්දිත්වා එකමන්තං අට්ඨාසි। ථෙරො සාමණෙරං පුච්ඡි – “කුතො <pb V=1.31/> ආගතොසී”ති? “උපජ්ඣායො මං, භන්තෙ, තුම්හාකං සන්තිකං පහිණී”ති। “කො නාම තෙ උපජ්ඣායො”ති? “සිග්ගවත්ථෙරො නාම, භන්තෙ”ති। “අහං කො නාමා”ති? “මම උපජ්ඣායො, භන්තෙ, තුම්හාකං නාමං ජානාතී”ති। “පත්තචීවරං දානි පටිසාමෙහී”ති। “සාධු, භන්තෙ”ති සාමණෙරො පත්තචීවරං <pb P=1.41/> පටිසාමෙත්වා පුනදිවසෙ පරිවෙණං සම්මජ්ජිත්වා උදකදන්තපොනං උපට්ඨාපෙසි। ථෙරො තස්ස සම්මජ්ජිතට්ඨානං පුන සම්මජ්ජි <pb M=1.32/>। තං උදකං ඡඩ්ඩෙත්වා අඤ්ඤං උදකං ආහරි। තඤ්ච දන්තකට්ඨං අපනෙත්වා අඤ්ඤං දන්තකට්ඨං ගණ්හි। එවං සත්ත දිවසානි කත්වා සත්තමෙ දිවසෙ පුන පුච්ඡි। සාමණෙරො පුනපි පුබ්බෙ කථිතසදිසමෙව කථෙසි। ථෙරො “සො වතායං බ්රාහ්මණො”ති සඤ්ජානිත්වා “කිමත්ථං ආගතොසී”ති ආහ। “බුද්ධවචනං උග්ගණ්හත්ථාය, භන්තෙ”ති। ථෙරො “උග්ගණ්හ දානි, සාමණෙරා”ති වත්වා පුන දිවසතො පභුති බුද්ධවචනං පට්ඨපෙසි। තිස්සො සාමණෙරොව හුත්වා, ඨපෙත්වා විනයපිටකං සබ්බං බුද්ධවචනං උග්ගණ්හි සද්ධිං අට්ඨකථාය। උපසම්පන්නකාලෙ පන අවස්සිකොව සමානො තිපිටකධරො අහොසි। ආචරියුපජ්ඣායා මොග්ගලිපුත්තතිස්සත්ථෙරස්ස හත්ථෙ සකලං බුද්ධවචනං පතිට්ඨාපෙත්වා යාවතායුකං ඨත්වා පරිනිබ්බායිංසු। මොග්ගලිපුත්තතිස්සත්ථෙරොපි අපරෙන සමයෙන කම්මට්ඨානං වඩ්ඪෙත්වා අරහත්තප්පත්තො බහූනං ධම්මවිනයං වාචෙසි।
bod:තෙන ඛො පන සමයෙන බින්දුසාරස්ස රඤ්ඤො එකසතපුත්තා අහෙසුං। තෙ සබ්බෙ අසොකො අත්තනා සද්ධිං එකමාතිකං තිස්සකුමාරං ඨපෙත්වා ඝාතෙසි। ඝාතෙන්තො ච චත්තාරි වස්සානි අනභිසිත්තොව රජ්ජං කාරෙත්වා චතුන්නං වස්සානං අච්චයෙන තථාගතස්ස පරිනිබ්බානතො ද්වින්නං වස්සසතානං උපරි අට්ඨාරසමෙ වස්සෙ සකලජම්බුදීපෙ එකරජ්ජාභිසෙකං පාපුණි <pb P=1.42/>। අභිසෙකානුභාවෙන චස්ස ඉමා රාජිද්ධියො ආගතා – මහාපථවියා හෙට්ඨා යොජනප්පමාණෙ ආණා පවත්තති; තථා උපරි ආකාසෙ අනොතත්තදහතො අට්ඨහි කාජෙහි සොළස පානීයඝටෙ දිවසෙ දිවසෙ දෙවතා ආහරන්ති, යතො සාසනෙ උප්පන්නසද්ධො හුත්වා අට්ඨ ඝටෙ භික්ඛුසඞ්ඝස්ස අදාසි, ද්වෙ ඝටෙ සට්ඨිමත්තානං තිපිටකධරභික්ඛූනං, ද්වෙ ඝටෙ අග්ගමහෙසියා අසන්ධිමිත්තාය, චත්තාරො ඝටෙ අත්තනා පරිභුඤ්ජි; දෙවතාඑව හිමවන්තෙ නාගලතාදන්තකට්ඨං නාම අත්ථි සිනිද්ධං මුදුකං රසවන්තං තං දිවසෙ දිවසෙ ආහරන්ති, යෙන රඤ්ඤො ච මහෙසියා ච සොළසන්නඤ්ච නාටකිත්ථිසහස්සානං සට්ඨිමත්තානඤ්ච භික්ඛුසහස්සානං දෙවසිකං දන්තපොනකිච්චං නිප්පජ්ජති। දෙවසිකමෙව චස්ස දෙවතා අගදාමලකං අගදහරීතකං සුවණ්ණවණ්ණඤ්ච ගන්ධරසසම්පන්නං අම්බපක්කං ආහරන්ති। තථා ඡද්දන්තදහතො පඤ්චවණ්ණනිවාසනපාවුරණං පීතකවණ්ණහත්ථපුච්ඡනපටකං දිබ්බඤ්ච පානකං ආහරන්ති। දෙවසිකමෙව පනස්ස න්හානගන්ධං <pb M=1.33/> අනුවිලෙපනගන්ධං <pb V=1.32/> පාරුපනත්ථාය අසුත්තමයිකං සුමනපුප්ඵපටං මහාරහඤ්ච අඤ්ජනං නාගභවනතො නාගරාජානො ආහරන්ති। ඡද්දන්තදහෙව <pb P=1.43/> උට්ඨිතස්ස සාලිනො නව වාහසහස්සානි දිවසෙ දිවසෙ සුකා ආහරන්ති। මූසිකා නිත්ථුසකණෙ කරොන්ති, එකොපි ඛණ්ඩතණ්ඩුලො න හොති, රඤ්ඤො සබ්බට්ඨානෙසු අයමෙව තණ්ඩුලො පරිභොගං ගච්ඡති। මධුමක්ඛිකා මධුං කරොන්ති। කම්මාරසාලාසු අච්ඡා කූටං පහරන්ති। කරවීකසකුණා ආගන්ත්වා මධුරස්සරං විකූජන්තා රඤ්ඤො බලිකම්මං කරොන්ති।
bod:ඉමාහි ඉද්ධීහි සමන්නාගතො රාජා එකදිවසං සුවණ්ණසඞ්ඛලිකබන්ධනං පෙසෙත්වා චතුන්නං බුද්ධානං අධිගතරූපදස්සනං කප්පායුකං කාළං නාම නාගරාජානං ආනයිත්වා සෙතච්ඡත්තස්ස හෙට්ඨා මහාරහෙ පල්ලඞ්කෙ නිසීදාපෙත්වා අනෙකසතවණ්ණෙහි ජලජ ථලජපුප්ඵෙහි සුවණ්ණපුප්ඵෙහි ච පූජං කත්වා සබ්බාලඞ්කාරපටිමණ්ඩිතෙහි සොළසහි නාටකිත්ථිසහස්සෙහි සමන්තතො පරික්ඛිපිත්වා “අනන්තඤාණස්ස තාව මෙ සද්ධම්මවරචක්කවත්තිනො සම්මාසම්බුද්ධස්ස රූපං ඉමෙසං අක්ඛීනං ආපාථං කරොහී”ති වත්වා තෙන නිම්මිතං සකලසරීරවිප්පකිණ්ණපුඤ්ඤප්පභාවනිබ්බත්තාසීතානුබ්යඤ්ජනපටිමණ්ඩිතද්වත්තිංසමහාපුරිසලක්ඛණසස්සිරීකතාය විකසිතකමලුප්පලපුණ්ඩරීකපටිමණ්ඩිතමිව සලිලතලං තාරාගණරස්මිජාලවිසදවිප්ඵුරිතසොභාසමුජ්ජලිතමිව ගගනතලං නීලපීතලොහිතාදිභෙදවිචිත්රවණ්ණරංසිවිනද්ධබ්යාමප්පභාපරික්ඛෙපවිලාසිතාය <pb P=1.44/> සඤ්චාප්පභානුරාගඉන්දධනුවිජ්ජුලතාපරික්ඛිත්තමිව කනකගිරිසිඛරං නානාවිරාගවිමලකෙතුමාලාසමුජ්ජලිතචාරුමත්ථකසොභං නයනරසායතනමිව බ්රහ්මදෙවමනුජනාගයක්ඛගණානං බුද්ධරූපං පස්සන්තො සත්ත දිවසානි අක්ඛිපූජං නාම අකාසි।
bod:රාජා කිර අභිසෙකං පාපුණිත්වා තීණියෙව සංවච්ඡරානි බාහිරකපාසණ්ඩං පරිග්ගණ්හි। චතුත්ථෙ සංවච්ඡරෙ බුද්ධසාසනෙ පසීදි। තස්ස කිර පිතා බින්දුසාරො බ්රාහ්මණභත්තො අහොසි, සො බ්රාහ්මණානඤ්ච බ්රාහ්මණජාතියපාසණ්ඩානඤ්ච පණ්ඩරඞ්ගපරිබ්බාජකාදීනං සට්ඨිසහස්සමත්තානං නිච්චභත්තං පට්ඨපෙසි। අසොකොපි පිතරා පවත්තිතං දානං අත්තනො අන්තෙපුරෙ තථෙව දදමානො එකදිවසං සීහපඤ්ජරෙ ඨිතො තෙ උපසමපරිබාහිරෙන ආචාරෙන භුඤ්ජමානෙ අසංයතින්ද්රියෙ අවිනීතඉරියාපථෙ දිස්වා චින්තෙසි – “ඊදිසං දානං උපපරික්ඛිත්වා යුත්තට්ඨානෙ දාතුං වට්ටතී”ති। එවං චින්තෙත්වා අමච්චෙ ආහ – “ගච්ඡථ, භණෙ, අත්තනො අත්තනො සාධුසම්මතෙ <pb M=1.34/> සමණබ්රාහ්මණෙ අන්තෙපුරං අතිහරථ, දානං දස්සාමා”ති। අමච්චා “සාධු, දෙවා”ති රඤ්ඤො පටිස්සුණිත්වා තෙ තෙ පණ්ඩරඞ්ගපරිබ්බාජකාජීවකනිගණ්ඨාදයො ආනෙත්වා “ඉමෙ, මහාරාජ, අම්හාකං අරහන්තො”ති ආහංසු।
bod:අථ <pb V=1.33/> රාජා අන්තෙපුරෙ උච්චාවචානි ආසනානි පඤ්ඤපෙත්වා “ආගච්ඡන්තූ”ති වත්වා ආගතාගතෙ ආහ – “අත්තනො අත්තනො පතිරූපෙ ආසනෙ නිසීදථා”ති <pb P=1.45/>। තෙසු එකච්චෙ භද්දපීඨකෙසු, එකච්චෙ ඵලකපීඨකෙසු නිසීදිංසු। තෙ දිස්වා රාජා “නත්ථි නෙසං අන්තො සාරො”ති ඤත්වා තෙසං අනුරූපං ඛාදනීයං භොජනීයං දත්වා උය්යොජෙසි।
bod:එවං ගච්ඡන්තෙ කාලෙ එකදිවසං රාජා සීහපඤ්ජරෙ ඨිතො අද්දස නිග්රොධසාමණෙරං රාජඞ්ගණෙන ගච්ඡන්තං දන්තං ගුත්තං සන්තින්ද්රියං ඉරියාපථසම්පන්නං। කො පනායං <b>නිග්රොධො</b> නාම? බින්දුසාරරඤ්ඤො ජෙට්ඨපුත්තස්ස සුමනරාජකුමාරස්ස පුත්තො।
bod:තත්රායං <b>අනුපුබ්බිකථා</b> –
bod:බින්දුසාරරඤ්ඤො කිර දුබ්බලකාලෙයෙව අසොකකුමාරො අත්තනා ලද්ධං උජ්ජෙනීරජ්ජං පහාය ආගන්ත්වා සබ්බනගරං අත්තනො හත්ථගතං කත්වා සුමනරාජකුමාරං අග්ගහෙසි। තංදිවසමෙව සුමනස්ස රාජකුමාරස්ස සුමනා නාම දෙවී පරිපුණ්ණගබ්භා අහොසි। සා අඤ්ඤාතකවෙසෙන නික්ඛමිත්වා අවිදූරෙ අඤ්ඤතරං චණ්ඩාලගාමං සන්ධාය ගච්ඡන්තී ජෙට්ඨකචණ්ඩාලස්ස ගෙහතො අවිදූරෙ අඤ්ඤතරස්මිං නිග්රොධරුක්ඛෙ අධිවත්ථාය දෙවතාය “ඉතො එහි, සුමනෙ”ති වදන්තියා සද්දං සුත්වා තස්සා සමීපං ගතා। දෙවතා අත්තනො ආනුභාවෙන එකං සාලං නිම්මිනිත්වා “එත්ථ වසාහී”ති අදාසි। සා තං සාලං පාවිසි। ගතදිවසෙයෙව ච පුත්තං විජායි। සා තස්ස නිග්රොධදෙවතාය පරිග්ගහිතත්තා “නිග්රොධො” ත්වෙව නාමං අකාසි। ජෙට්ඨකචණ්ඩාලො දිට්ඨදිවසතො පභුති තං අත්තනො සාමිධීතරං විය මඤ්ඤමානො නිබද්ධවත්තං පට්ඨපෙසි। රාජධීතා තත්ථ සත්ත වස්සානි වසි। නිග්රොධකුමාරොපි <pb P=1.46/> සත්තවස්සිකො ජාතො। තදා මහාවරුණත්ථෙරො නාම එකො අරහා දාරකස්ස හෙතුසම්පදං දිස්වා රක්ඛිත්වා තත්ථ විහරමානො “සත්තවස්සිකො දානි දාරකො, කාලො නං පබ්බාජෙතු”න්ති <pb M=1.35/> චින්තෙත්වා රාජධීතාය ආරොචාපෙත්වා නිග්රොධකුමාරං පබ්බාජෙසි। කුමාරො ඛුරග්ගෙයෙව අරහත්තං පාපුණි। සො එකදිවසං පාතොව සරීරං ජග්ගිත්වා ආචරියුපජ්ඣායවත්තං කත්වා පත්තචීවරමාදාය “මාතුඋපාසිකාය ගෙහද්වාරං ගච්ඡාමී”ති නික්ඛමි। මාතුනිවාසනට්ඨානඤ්චස්ස දක්ඛිණද්වාරෙන නගරං පවිසිත්වා නගරමජ්ඣෙන ගන්ත්වා පාචීනද්වාරෙන නික්ඛමිත්වා ගන්තබ්බං හොති।
bod:තෙන <pb V=1.34/> ච සමයෙන අසොකො ධම්මරාජා පාචීනදිසාභිමුඛො සීහපඤ්ජරෙ චඞ්කමති। තඞ්ඛණඤ්ඤෙව නිග්රොධො රාජඞ්ගණං සම්පාපුණි සන්තින්ද්රියො සන්තමානසො යුගමත්තං පෙක්ඛමානො। තෙන වුත්තං – “එකදිවසං රාජා සීහපඤ්ජරෙ ඨිතො අද්දස නිග්රොධසාමණෙරං රාජඞ්ගණෙන ගච්ඡන්තං දන්තං ගුත්තං සන්තින්ද්රියං ඉරියාපථසම්පන්න”න්ති। දිස්වා පනස්ස එතදහොසි – “අයං ජනො සබ්බොපි වික්ඛිත්තචිත්තො භන්තමිගප්පටිභාගො। අයං පන දාරකො අවික්ඛිත්තචිත්තො අතිවිය චස්ස ආලොකිතවිලොකිතං සමිඤ්ජනපසාරණඤ්ච සොභති। අද්ධා එතස්ස අබ්භන්තරෙ ලොකුත්තරධම්මො භවිස්සතී”ති රඤ්ඤො සහ දස්සනෙනෙව සාමණෙරෙ චිත්තං පසීදි, පෙමං සණ්ඨහි। කස්මා? පුබ්බෙ හි කිර පුඤ්ඤකරණකාලෙ එස රඤ්ඤො ජෙට්ඨභාතා වාණිජකො අහොසි। වුත්තම්පි හෙතං –
gax:“පුබ්බෙ ව <pb P=1.47/> සන්නිවාසෙන, පච්චුප්පන්නහිතෙන වා।
gae:එවං තං ජායතෙ පෙමං, උප්පලං ව යථොදකෙ”ති॥ (ජා॰ 1.2.174)।
bod:අථ රාජා සඤ්ජාතපෙමො සබහුමානො “එතං සාමණෙරං පක්කොසථා”ති අමච්චෙ පෙසෙසි। “තෙ අතිචිරායන්තී”ති පුන ද්වෙ තයො පෙසෙසි – “තුරිතං ආගච්ඡතූ”ති। සාමණෙරො අත්තනො පකතියා එව අගමාසි। රාජා පතිරූපමාසනං ඤත්වා “නිසීදථා”ති ආහ। සො ඉතො චිතො ච විලොකෙත්වා “නත්ථි දානි අඤ්ඤෙ භික්ඛූ”ති සමුස්සිතසෙතච්ඡත්තං රාජපල්ලඞ්කං උපසඞ්කමිත්වා පත්තග්ගහණත්ථාය රඤ්ඤො ආකාරං දස්සෙසි। රාජා තං පල්ලඞ්කසමීපං උපගච්ඡන්තංයෙව දිස්වා චින්තෙසි – “අජ්ජෙව දානි අයං සාමණෙරො ඉමස්ස ගෙහස්ස සාමිකො භවිස්සතී”ති සාමණෙරො රඤ්ඤො හත්ථෙ පත්තං දත්වා පල්ලඞ්කං අභිරුහිත්වා නිසීදි। රාජා අත්තනො අත්ථාය සම්පාදිතං සබ්බං යාගුඛජ්ජකභත්තවිකතිං <pb M=1.36/> උපනාමෙසි। සාමණෙරො අත්තනො යාපනීයමත්තකමෙව සම්පටිච්ඡි। භත්තකිච්චාවසානෙ රාජා ආහ – “සත්ථාරා තුම්හාකං දින්නොවාදං ජානාථා”ති? “ජානාමි, මහාරාජ, එකදෙසෙනා”ති। “තාත, මය්හම්පි නං කථෙහී”ති। “සාධු, මහාරාජා”ති රඤ්ඤො අනුරූපං ධම්මපදෙ අප්පමාදවග්ගං අනුමොදනත්ථාය අභාසි।
bod:රාජා පන “අප්පමාදො අමතපදං, පමාදො මච්චුනො පද”න්ති සුත්වාව “අඤ්ඤාතං, තාත, පරියොසාපෙහී”ති ආහ। අනුමොදනාවසානෙ ච “අට්ඨ තෙ, තාත, ධුවභත්තානි දම්මී”ති ආහ। සාමණෙරො ආහ – “එතානි අහං උපජ්ඣායස්ස දම්මි, මහාරාජා”ති। “කො අයං, තාත, උපජ්ඣායො නාමා”ති? “වජ්ජාවජ්ජං දිස්වා චොදෙතා සාරෙතා ච, මහාරාජා”ති। “අඤ්ඤානිපි තෙ, තාත, අට්ඨ දම්මී”ති। “එතානි <pb P=1.48/> ආචරියස්ස දම්මි, මහාරාජා”ති। “කො අයං, තාත, ආචරියො නාමා”ති? “ඉමස්මිං සාසනෙ සික්ඛිතබ්බකධම්මෙසු පතිට්ඨාපෙතා, මහාරාජා”ති। “සාධු, තාත, අඤ්ඤානිපි තෙ අට්ඨ දම්මී”ති। “එතානිපි භික්ඛුසඞ්ඝස්ස දම්මි, මහාරාජා”ති। “කො අයං, තාත, භික්ඛුසඞ්ඝො නාමා”ති? “යං නිස්සාය <pb V=1.35/>, මහාරාජ, අම්හාකං ආචරියුපජ්ඣායානඤ්ච මම ච පබ්බජ්ජා ච උපසම්පදා චා”ති। රාජා භිය්යොසො මත්තාය තුට්ඨචිත්තො ආහ – “අඤ්ඤානිපි තෙ, තාත, අට්ඨ දම්මී”ති। සාමණෙරො “සාධූ”ති සම්පටිච්ඡිත්වා පුනදිවසෙ ද්වත්තිංස භික්ඛූ ගහෙත්වා රාජන්තෙපුරං පවිසිත්වා භත්තකිච්චමකාසි। රාජා “අඤ්ඤෙපි ද්වත්තිංස භික්ඛූ තුම්හෙහි සද්ධිං ස්වෙ භික්ඛං ගණ්හන්තූ”ති එතෙනෙව උපායෙන දිවසෙ දිවසෙ වඩ්ඪාපෙන්තො සට්ඨිසහස්සානං බ්රාහ්මණපරිබ්බාජකාදීනං භත්තං උපච්ඡින්දිත්වා අන්තොනිවෙසනෙ සට්ඨිසහස්සානං භික්ඛූනං නිච්චභත්තං පට්ඨපෙසි නිග්රොධත්ථෙරෙ ගතෙනෙව පසාදෙන। නිග්රොධත්ථෙරොපි රාජානං සපරිසං තීසු සරණෙසු පඤ්චසු ච සීලෙසු පතිට්ඨාපෙත්වා බුද්ධසාසනෙ පොථුජ්ජනිකෙන පසාදෙන අචලප්පසාදං කත්වා පතිට්ඨාපෙසි। පුන රාජා <b>අසොකාරාමං</b> නාම මහාවිහාරං කාරෙත්වා සට්ඨිසහස්සානං භික්ඛූනං නිච්චභත්තං පට්ඨපෙසි। සකලජම්බුදීපෙ චතුරාසීතියා නගරසහස්සෙසු චතුරාසීතිවිහාරසහස්සානි කාරාපෙසි චතුරාසීතිසහස්සචෙතියපටිමණ්ඩිතානි ධම්මෙනෙව, නො අධම්මෙන।
bod:එකදිවසං කිර රාජා අසොකාරාමෙ මහාදානං දත්වා සට්ඨිසහස්සභික්ඛුසඞ්ඝස්ස මජ්ඣෙ නිසජ්ජ සඞ්ඝං චතූහි පච්චයෙහි පවාරෙත්වා ඉමං පඤ්හං පුච්ඡි <pb M=1.37/> – “භන්තෙ, භගවතා දෙසිතධම්මො නාම කිත්තකො හොතී”ති? “අඞ්ගතො, මහාරාජ, නවඞ්ගානි, ඛන්ධතො චතුරාසීතිධම්මක්ඛන්ධසහස්සානී”ති। රාජා ධම්මෙ පසීදිත්වා “එකෙකං ධම්මක්ඛන්ධං එකෙකවිහාරෙන පූජෙස්සාමී”ති එකදිවසමෙව <pb P=1.49/> ඡන්නවුතිකොටිධනං විසජ්ජෙත්වා අමච්චෙ ආණාපෙසි – “එථ, භණෙ, එකමෙකස්මිං නගරෙ එකමෙකං විහාරං කාරාපෙන්තා චතුරාසීතියා නගරසහස්සෙසු චතුරාසීතිවිහාරසහස්සානි කාරාපෙථා”ති। සයඤ්ච අසොකාරාමෙ අසොකමහාවිහාරත්ථාය කම්මං පට්ඨපෙසි। සඞ්ඝො ඉන්දගුත්තත්ථෙරං නාම මහිද්ධිකං මහානුභාවං ඛීණාසවං නවකම්මාධිට්ඨායකං අදාසි। ථෙරො යං යං න නිට්ඨාති තං තං අත්තනො ආනුභාවෙන නිට්ඨාපෙසි। එවම්පි තීහි සංවච්ඡරෙහි විහාරකම්මං නිට්ඨාපෙසි। එකදිවසමෙව සබ්බනගරෙහි පණ්ණානි ආගමිංසු।
bod:අමච්චා රඤ්ඤො ආරොචෙසුං – “නිට්ඨිතානි, දෙව, චතුරාසීතිවිහාරසහස්සානී”ති। රාජා නගරෙ භෙරිං චරාපෙසි – “ඉතො සත්තන්නං දිවසානං අච්චයෙන විහාරමහො භවිස්සති। සබ්බෙ අට්ඨ සීලඞ්ගානි සමාදියිත්වා අන්තොනගරෙ ච බහිනගරෙ ච විහාරමහං පටියාදෙන්තූ”ති। තතො සත්තන්නං දිවසානං අච්චයෙන සබ්බාලඞ්කාරවිභූසිතාය අනෙකසතසහස්සසඞ්ඛ්යාය චතුරඞ්ගිනියා සෙනාය පරිවුතො දෙවලොකෙ අමරවතියා රාජධානියා සිරිතො අධිකතරසස්සිරීකං විය නගරං කාතුකාමෙන උස්සාහජාතෙන මහාජනෙන අලඞ්කතපටියත්තං නගරං අනුවිචරන්තො විහාරං ගන්ත්වා භික්ඛුසඞ්ඝස්ස මජ්ඣෙ අට්ඨාසි।
bod:තස්මිඤ්ච <pb V=1.36/> ඛණෙ සන්නිපතිතා අසීති භික්ඛුකොටියො අහෙසුං, භික්ඛුනීනඤ්ච ඡන්නවුතිසතසහස්සානි। තත්ථ ඛීණාසවභික්ඛූයෙව සතසහස්සසඞ්ඛ්යා අහෙසුං। තෙසං එතදහොසි – “සචෙ රාජා අත්තනො අධිකාරං අනවසෙසං පස්සෙය්ය අතිවිය බුද්ධසාසනෙ පසීදෙය්යා”ති। තතො <pb P=1.50/> ලොකවිවරණං නාම පාටිහාරියං අකංසු। රාජා අසොකාරාමෙ ඨිතොව චතුද්දිසා අනුවිලොකෙන්තො සමන්තතො සමුද්දපරියන්තං ජම්බුදීපං පස්සති චතුරාසීතිඤ්ච විහාරසහස්සානි උළාරාය විහාරමහපූජාය විරොචමානානි। සො තං විභූතිං පස්සමානො උළාරෙන පීතිපාමොජ්ජෙන සමන්නාගතො “අත්ථි පන අඤ්ඤස්සපි කස්සචි එවරූපං පීතිපාමොජ්ජං උප්පන්නපුබ්බ”න්ති චින්තෙන්තො භික්ඛුසඞ්ඝං පුච්ඡි – “භන්තෙ, අම්හාකං ලොකනාථස්ස දසබලස්ස සාසනෙ කො මහාපරිච්චාගං පරිච්චජි। කස්ස <pb M=1.38/> පරිච්චාගො මහන්තොති? භික්ඛුසඞ්ඝො මොග්ගලිපුත්තතිස්සත්ථෙරස්ස භාරං අකාසි। ථෙරො ආහ – “මහාරාජ, දසබලස්ස සාසනෙ පච්චයදායකො නාම තයා සදිසො ධරමානෙපි තථාගතෙ න කොචි අහොසි, තවෙව පරිච්චාගො මහා”ති। රාජා ථෙරස්ස වචනං සුත්වා උළාරෙන පීතිපාමොජ්ජෙන නිරන්තරං ඵුට්ඨසරීරො හුත්වා චින්තෙසි – “නත්ථි කිර මයා සදිසො පච්චයදායකො, මය්හං කිර පරිච්චාගො මහා, අහං කිර දෙය්යධම්මෙන සාසනං පග්ගණ්හාමි। කිං පනාහං එවං සති සාසනස්ස දායාදො හොමි, න හොමී”ති। තතො භික්ඛුසඞ්ඝං පුච්ඡි – “භවාමි නු ඛො අහං, භන්තෙ, සාසනස්ස දායාදො”ති?
bod:තතො මොග්ගලිපුත්තතිස්සත්ථෙරො රඤ්ඤො ඉදං වචනං සුත්වා රාජපුත්තස්ස මහින්දස්ස උපනිස්සයසම්පත්තිං සම්පස්සමානො “සචෙ අයං කුමාරො පබ්බජිස්සති සාසනස්ස අතිවිය වුඩ්ඪි භවිස්සතී”ති චින්තෙත්වා රාජානං එතදවොච – “න ඛො, මහාරාජ, එත්තාවතා සාසනස්ස දායාදො හොති; අපිච ඛො පච්චයදායකොති වා උපට්ඨාකොති වා සඞ්ඛ්යං ගච්ඡති। යොපි හි, මහාරාජ, පථවිතො යාව බ්රහ්මලොකපරිමාණං පච්චයරාසිං දදෙය්ය සොපි ‘සාසනෙ දායාදො’ති සඞ්ඛ්යං න ගච්ඡතී”ති। “අථ කථං චරහි, භන්තෙ, සාසනස්ස දායාදො හොතී”ති? “යො හි කොචි, මහාරාජ, අඩ්ඪො <pb P=1.51/> වා දලිද්දො වා අත්තනො ඔරසං පුත්තං පබ්බාජෙති – අයං වුච්චති, මහාරාජ, දායාදො සාසනස්සා”ති।
bod:එවං වුත්තෙ අසොකො රාජා “අහං කිර එවරූපං පරිච්චාගං කත්වාපි නෙව සාසනස්ස දායාදභාවං පත්තො”ති සාසනෙ දායාදභාවං පත්ථයමානො ඉතො චිතො ච විලොකෙත්වා අද්දස මහින්දකුමාරං අවිදූරෙ ඨිතං। දිස්වානස්ස එතදහොසි – “කිඤ්චාපි අහං ඉමං කුමාරං තිස්සකුමාරස්ස පබ්බජිතකාලතො පභුති ඔපරජ්ජෙ ඨපෙතුකාමො, අථ ඛො ඔපරජ්ජතොපි පබ්බජ්ජාව <pb V=1.37/> උත්තමා”ති। තතො කුමාරං ආහ – “සක්ඛසි ත්වං, තාත, පබ්බජිතු”න්ති? කුමාරො පකතියාපි තිස්සකුමාරස්ස පබ්බජිතකාලතො පභුති පබ්බජිතුකාමොව රඤ්ඤො වචනං සුත්වා අතිවිය පාමොජ්ජජාතො හුත්වා ආහ – “පබ්බජාමි, දෙව, මං පබ්බාජෙත්වා තුම්හෙ සාසනදායාදා හොථා”ති।
bod:තෙන ච සමයෙන රාජධීතා සඞ්ඝමිත්තාපි තස්මිංයෙව ඨානෙ ඨිතා හොති। තස්සා ච සාමිකො අග්ගිබ්රහ්මා නාම කුමාරො යුවරාජෙන තිස්සකුමාරෙන <pb M=1.39/> සද්ධිං පබ්බජිතො හොති। රාජා තං දිස්වා ආහ – “ත්වම්පි, අම්ම, පබ්බජිතුං සක්ඛසී”ති? “සාධු, තාත, සක්කොමී”ති। රාජා පුත්තානං මනං ලභිත්වා පහට්ඨචිත්තො භික්ඛුසඞ්ඝං එතදවොච – “භන්තෙ, ඉමෙ දාරකෙ පබ්බාජෙත්වා මං සාසනෙ දායාදං කරොථා”ති। සඞ්ඝො රඤ්ඤො වචනං සම්පටිච්ඡිත්වා කුමාරං මොග්ගලිපුත්තතිස්සත්ථෙරෙන උපජ්ඣායෙන මහාදෙවත්ථෙරෙන ච ආචරියෙන පබ්බාජෙසි। මජ්ඣන්තිකත්ථෙරෙන ආචරියෙන උපසම්පාදෙසි। තදා කිර කුමාරො පරිපුණ්ණවීසතිවස්සොව හොති। සො තස්මිංයෙව උපසම්පදසීමමණ්ඩලෙ සහ පටිසම්භිදාහි අරහත්තං පාපුණි। සඞ්ඝමිත්තායපි රාජධීතාය ආචරියා ආයුපාලිත්ථෙරී නාම, උපජ්ඣායා පන ධම්මපාලිත්ථෙරී නාම අහොසි। තදා <pb P=1.52/> සඞ්ඝමිත්තා අට්ඨාරසවස්සා හොති। තං පබ්බජිතමත්තං තස්මිංයෙව සීමමණ්ඩලෙ සික්ඛාය පතිට්ඨාපෙසුං। උභින්නං පබ්බජිතකාලෙ රාජා ඡබ්බස්සාභිසෙකො හොති।
bod:අථ මහින්දත්ථෙරො උපසම්පන්නකාලතො පභුති අත්තනො උපජ්ඣායස්සෙව සන්තිකෙ ධම්මඤ්ච විනයඤ්ච පරියාපුණන්තො ද්වෙපි සඞ්ගීතියො ආරූළ්හං තිපිටකසඞ්ගහිතං සාට්ඨකථං සබ්බං ථෙරවාදං තිණ්ණං වස්සානං අබ්භන්තරෙ උග්ගහෙත්වා අත්තනො උපජ්ඣායස්ස අන්තෙවාසිකානං සහස්සමත්තානං භික්ඛූනං පාමොක්ඛො අහොසි। තදා අසොකො ධම්මරාජා නවවස්සාභිසෙකො හොති। රඤ්ඤො පන අට්ඨවස්සාභිසෙකකාලෙයෙව කොන්තපුත්තතිස්සත්ථෙරො බ්යාධිපටිකම්මත්ථං භික්ඛාචාරවත්තෙන ආහිණ්ඩන්තො පසතමත්තං සප්පිං අලභිත්වා බ්යාධිබලෙන පරික්ඛීණායුසඞ්ඛාරො භික්ඛුසඞ්ඝං අප්පමාදෙන ඔවදිත්වා ආකාසෙ පල්ලඞ්කෙන නිසීදිත්වා තෙජොධාතුං සමාපජ්ජිත්වා පරිනිබ්බායි। රාජා තං පවත්තිං සුත්වා ථෙරස්ස සක්කාරං කත්වා “මයි නාම රජ්ජං කාරෙන්තෙ එවං භික්ඛූනං පච්චයා දුල්ලභා”ති නගරස්ස චතූසු ද්වාරෙසු පොක්ඛරණියො කාරාපෙත්වා භෙසජ්ජස්ස පූරාපෙත්වා දාපෙසි।
bod:තෙන කිර සමයෙන පාටලිපුත්තස්ස චතූසු ද්වාරෙසු චත්තාරි සතසහස්සානි, සභායං සතසහස්සන්ති දිවසෙ දිවසෙ පඤ්චසතසහස්සානි රඤ්ඤො උප්පජ්ජන්ති। තතො රාජා නිග්රොධත්ථෙරස්ස දෙවසිකං සතසහස්සං විසජ්ජෙසි। බුද්ධස්ස චෙතියෙ ගන්ධමාලාදීහි පූජනත්ථාය සතසහස්සං <pb V=1.38/>। ධම්මස්ස <pb M=1.40/> සතසහස්සං, තං ධම්මධරානං බහුස්සුතානං චතුපච්චයත්ථාය උපනීයති। සඞ්ඝස්ස සතසහස්සං, චතූසු ද්වාරෙසු භෙසජ්ජත්ථාය සතසහස්සං। එවං සාසනෙ උළාරො ලාභසක්කාරො <pb P=1.53/> නිබ්බත්ති।
bod:තිත්ථියා පරිහීනලාභසක්කාරා අන්තමසො ඝාසච්ඡාදනම්පි අලභන්තා ලාභසක්කාරං පත්ථයමානා සාසනෙ පබ්බජිත්වා සකානි සකානි දිට්ඨිගතානි “අයං ධම්මො, අයං විනයො”ති දීපෙන්ති। පබ්බජ්ජං අලභමානාපි සයමෙව මුණ්ඩෙත්වා කාසායානි වත්ථානි අච්ඡාදෙත්වා විහාරෙසු විචරන්තා උපොසථම්පි පවාරණම්පි සඞ්ඝකම්මම්පි ගණකම්මම්පි පවිසන්ති। භික්ඛූ තෙහි සද්ධිං උපොසථං න කරොන්ති। තදා මොග්ගලිපුත්තතිස්සත්ථෙරො “උප්පන්නං දානි ඉදං අධිකරණං, තං නචිරස්සෙව කක්ඛළං භවිස්සති। න ඛො පනෙතං සක්කා ඉමෙසං මජ්ඣෙ වසන්තෙන වූපසමෙතු”න්ති මහින්දත්ථෙරස්ස ගණං නීය්යාතෙත්වා අත්තනා ඵාසුවිහාරෙන විහරිතුකාමො අහොගඞ්ගපබ්බතං අගමාසි। තෙපි ඛො තිත්ථියා භික්ඛුසඞ්ඝෙන ධම්මෙන විනයෙන සත්ථුසාසනෙන නිග්ගය්හමානාපි ධම්මවිනයානුලොමාය පටිපත්තියා අසණ්ඨහන්තා අනෙකරූපං සාසනස්ස අබ්බුදඤ්ච මලඤ්ච කණ්ටකඤ්ච සමුට්ඨාපෙසුං। කෙචි අග්ගිං පරිචරන්ති, කෙචි පඤ්චාතපෙන තාපෙන්ති, කෙචි ආදිච්චං අනුපරිවත්තන්ති, කෙචි “ධම්මඤ්ච විනයඤ්ච වොභින්දිස්සාමා”ති පග්ගණ්හිංසු। තදා භික්ඛුසඞ්ඝො න තෙහි සද්ධිං උපොසථං වා පවාරණං වා අකාසි। අසොකාරාමෙ සත්තවස්සානි උපොසථො උපච්ඡිජ්ජි। රඤ්ඤොපි එතමත්ථං ආරොචෙසුං। රාජා එකං අමච්චං ආණාපෙසි – “විහාරං ගන්ත්වා අධිකරණං වූපසමෙත්වා උපොසථං කාරාපෙහී”ති। අමච්චො රාජානං පටිපුච්ඡිතුං අවිසහන්තො අඤ්ඤෙ අමච්චෙ උපසඞ්කමිත්වා ආහ – “රාජා මං ‘විහාරං ගන්ත්වා අධිකරණං වූපසමෙත්වා උපොසථං කාරාපෙහී’ති පහිණි। කථං නු ඛො අධිකරණං වූපසම්මතී”ති? තෙ ආහංසු <pb P=1.54/> – “මයං එවං සල්ලක්ඛෙම – ‘යථා නාම පච්චන්තං වූපසමෙන්තා චොරෙ ඝාතෙන්ති, එවමෙව යෙ උපොසථං න කරොන්ති, තෙ මාරෙතුකාමො රාජා භවිස්සතී’”ති। අථ සො අමච්චො විහාරං ගන්ත්වා භික්ඛුසඞ්ඝං සන්නිපාතෙත්වා ආහ – “අහං රඤ්ඤා ‘උපොසථං කාරාපෙහී’ති පෙසිතො। කරොථ දානි, භන්තෙ, උපොසථ”න්ති। භික්ඛූ “න මයං තිත්ථියෙහි සද්ධිං උපොසථං කරොමා”ති ආහංසු। අථ අමච්චො ථෙරාසනතො පට්ඨාය අසිනා සීසානි පාතෙතුං ආරද්ධො।
bod:අද්දසා <pb M=1.41/> ඛො තිස්සත්ථෙරො තං අමච්චං තථා විප්පටිපන්නං। තිස්සත්ථෙරො නාම න යො වා සො වා, රඤ්ඤො එකමාතිකො භාතා තිස්සකුමාරො නාම, තං කිර රාජා පත්තාභිසෙකො ඔපරජ්ජෙ ඨපෙසි। සො එකදිවසං වනචාරං ගතො අද්දස මහන්තං මිගසඞ්ඝං චිත්තකීළාය කීළන්තං। දිස්වානස්ස එතදහොසි – “ඉමෙ තාව තිණභක්ඛා මිගා එවං කීළන්ති, ඉමෙ පන සමණා <pb V=1.39/> රාජකුලෙ පණීතානි භොජනානි භුඤ්ජිත්වා මුදුකාසු සෙය්යාසු සයමානා කිං නාම කීළිතං න කීළිස්සන්තී”ති! සො තතො ආගන්ත්වා ඉමං අත්තනො විතක්කං රඤ්ඤො ආරොචෙසි। රාජා “අට්ඨානෙ කුක්කුච්චායිතං කුමාරෙන! හන්ද, නං එවං සඤ්ඤාපෙස්සාමී”ති එකදිවසං කෙනචි කාරණෙන කුද්ධො විය හුත්වා “එහි සත්තදිවසෙන රජ්ජං සම්පටිච්ඡ, තතො තං ඝාතෙස්සාමී”ති මරණභයෙන තජ්ජෙත්වා තමත්ථං සඤ්ඤාපෙසි। සො කිර කුමාරො “සත්තමෙ මං දිවසෙ මාරෙස්සතී”ති න චිත්තරූපං න්හායි, න භුඤ්ජි, න සුපි, අතිවිය ලූඛසරීරො අහොසි। තතො නං රාජා පුච්ඡි – “කිස්ස ත්වං එවරූපො ජාතො”ති? “මරණභයෙන, දෙවා”ති। “අරෙ, ත්වං නාම පරිච්ඡින්නමරණං සම්පස්සමානො <pb P=1.55/> විස්සත්ථො න කීළසි? භික්ඛූ අස්සාසපස්සාසනිබද්ධං මරණං පෙක්ඛමානා කථං කීළිස්සන්තී”ති! තතො පභුති කුමාරො සාසනෙ පසීදි।
bod:සො පුන එකදිවසං මිගවං නික්ඛමිත්වා අරඤ්ඤෙ අනුවිචරමානො අද්දස යොනකමහාධම්මරක්ඛිතත්ථෙරං අඤ්ඤතරෙන හත්ථිනාගෙන සාලසාඛං ගහෙත්වා බීජියමානං නිසින්නං। දිස්වා පාමොජ්ජජාතො චින්තෙසි – “කදා නු ඛො අහම්පි අයං මහාථෙරො විය පබ්බජෙය්යං! සියා නු ඛො සො දිවසො”ති। ථෙරො තස්සාසයං විදිත්වා තස්ස පස්සන්තස්සෙව ආකාසෙ උප්පතිත්වා අසොකාරාමෙ පොක්ඛරණියා උදකතලෙ ඨත්වා චීවරඤ්ච උත්තරාසඞ්ගඤ්ච ආකාසෙ ලග්ගෙත්වා න්හායිතුං ආරද්ධො।
bod:කුමාරො ථෙරස්සානුභාවං දිස්වා අතිවිය පසන්නො “අජ්ජෙව පබ්බජිස්සාමී”ති නිවත්තිත්වා රඤ්ඤො ආරොචෙසි – “පබ්බජිස්සාමහං, දෙවා”ති। රාජා අනෙකප්පකාරං යාචිත්වාපි තං නිවත්තෙතුං අසක්කොන්තො අසොකාරාමගමනීයමග්ගං අලඞ්කාරාපෙත්වා කුමාරං ඡණවෙසං ගාහාපෙත්වා අලඞ්කතාය සෙනාය පරිවාරාපෙත්වා විහාරං නෙසි। “යුවරාජා කිර පබ්බජිස්සතී”ති සුත්වා බහූ භික්ඛූ පත්තචීවරානි පටියාදෙසුං। කුමාරො පධානඝරං <pb M=1.42/> ගන්ත්වා මහාධම්මරක්ඛිතත්ථෙරස්සෙව සන්තිකෙ පබ්බජි සද්ධිං පුරිසසතසහස්සෙන। කුමාරස්ස පන අනුපබ්බජිතානං ගණනපරිච්ඡෙදො නත්ථි। කුමාරො රඤ්ඤො චතුවස්සාභිසෙකකාලෙ පබ්බජිතො। අථඤ්ඤොපි රඤ්ඤො භාගිනෙය්යො සඞ්ඝමිත්තාය සාමිකො අග්ගිබ්රහ්මා නාම කුමාරො අත්ථි। සඞ්ඝමිත්තා තං පටිච්ච එකමෙව පුත්තං විජායි। සොපි <pb P=1.56/> “යුවරාජා පබ්බජිතො”ති සුත්වා රාජානං උපසඞ්කමිත්වා – “අහම්පි, දෙව, පබ්බජිස්සාමී”ති යාචි। “පබ්බජ, තාතා”ති ච රඤ්ඤා අනුඤ්ඤාතො තංදිවසමෙව පබ්බජි।
gax:එවං <pb V=1.40/> අනුපබ්බජිතො, උළාරවිභවෙන ඛත්තියජනෙන।
gae:රඤ්ඤො කනිට්ඨභාතා, තිස්සත්ථෙරොති විඤ්ඤෙය්යො॥
bod:සො තං අමච්චං තථා විප්පටිපන්නං දිස්වා චින්තෙසි – “න රාජා ථෙරෙ මාරාපෙතුං පහිණෙය්ය; අද්ධා ඉමස්සෙවෙතං අමච්චස්ස දුග්ගහිතං භවිස්සතී”ති ගන්ත්වා සයං තස්ස ආසන්නෙ ආසනෙ නිසීදි। සො ථෙරං සඤ්ජානිත්වා සත්ථං නිපාතෙතුං අවිසහන්තො ගන්ත්වා රඤ්ඤො ආරොචෙසි – “අහං, දෙව, උපොසථං කාතුං අනිච්ඡන්තානං එත්තකානං නාම භික්ඛූනං සීසානි පාතෙසිං; අථ අය්යස්ස තිස්සත්ථෙරස්ස පටිපාටි සම්පත්තා, කින්ති කරොමී”ති? රාජා සුත්වාව – “අරෙ! කිං පන, ත්වං, මයා භික්ඛූ ඝාතෙතුං පෙසිතො”ති තාවදෙව සරීරෙ උප්පන්නදාහො හුත්වා විහාරං ගන්ත්වා ථෙරෙ භික්ඛූ පුච්ඡි – “අයං, භන්තෙ, අමච්චො මයා අනාණත්තොව එවං අකාසි, කස්ස නු ඛො ඉමිනා පාපෙන භවිතබ්බ”න්ති? එකච්චෙ ථෙරා, “අයං තව වචනෙන අකාසි, තුය්හෙතං පාප”න්ති ආහංසු। එකච්චෙ “උභින්නම්පි වො එතං පාප”න්ති ආහංසු। එකච්චෙ එවමාහංසු – “කිං පන තෙ, මහාරාජ, අත්ථි චිත්තං ‘අයං ගන්ත්වා භික්ඛූ ඝාතෙතූ’”ති? “නත්ථි, භන්තෙ, කුසලාධිප්පායො අහං පෙසෙසිං – ‘සමග්ගො භික්ඛුසඞ්ඝො උපොසථං කරොතූ’”ති। “සචෙ ත්වං කුසලාධිප්පායො, නත්ථි තුය්හං පාපං, අමච්චස්සෙවෙතං පාප”න්ති। රාජා ද්වෙළ්හකජාතො ආහ – “අත්ථි නු ඛො, භන්තෙ, කොචි භික්ඛු මමෙතං ද්වෙළ්හකං ඡින්දිත්වා සාසනං පග්ගහෙතුං සමත්ථො”ති? “අත්ථි, මහාරාජ, මොග්ගලිපුත්තතිස්සත්ථෙරො නාම, සො <pb P=1.57/> තෙ ඉමං ද්වෙළ්හකං ඡින්දිත්වා සාසනං පග්ගණ්හිතුං සමත්ථො”ති। රාජා තදහෙව චත්තාරො ධම්මකථිකෙ එකෙකභික්ඛුසහස්සපරිවාරෙ, චත්තාරො ච අමච්චෙ එකෙකපුරිසසහස්සපරිවාරෙ “ථෙරං ගණ්හිත්වා ආගච්ඡථා”ති පෙසෙසි। තෙ ගන්ත්වා “රාජා පක්කොසතී”ති ආහංසු। ථෙරො නාගච්ඡි <pb M=1.43/>। දුතියම්පි ඛො රාජා අට්ඨ ධම්මකථිකෙ, අට්ඨ ච අමච්චෙ සහස්සසහස්සපරිවාරෙයෙව පෙසෙසි – “‘රාජා, භන්තෙ, පක්කොසතී’ති වත්වා ගණ්හිත්වාව ආගච්ඡථා”ති। තෙ තථෙව ආහංසු। දුතියම්පි ථෙරො නාගච්ඡි। රාජා ථෙරෙ පුච්ඡි – “අහං, භන්තෙ, ද්වික්ඛත්තුං පහිණිං; කස්මා ථෙරො නාගච්ඡතී”ති? “‘රාජා පක්කොසතී’ති වුත්තත්තා, මහාරාජ, නාගච්ඡති। එවං පන වුත්තෙ ආගච්ඡෙය්ය ‘සාසනං, භන්තෙ, ඔසීදති, අම්හාකං සාසනං පග්ගහත්ථාය සහායකා හොථා’”ති। අථ රාජා තථා වත්වා සොළස ධම්මකථිකෙ, සොළස ච අමච්චෙ සහස්සසහස්සපරිවාරෙ පෙසෙසි। භික්ඛූ ච පටිපුච්ඡි – “මහල්ලකො නු ඛො, භන්තෙ, ථෙරො දහරො නු ඛො”ති? “මහල්ලකො, මහාරාජා”ති। “වය්හං වා සිවිකං වා අභිරුහිස්සති, භන්තෙ”ති? “නාභිරුහිස්සති, මහාරාජා”ති। “කුහිං, භන්තෙ, ථෙරො වසතී”ති? “උපරි ගඞ්ගාය, මහාරාජා”ති। රාජා ආහ – “තෙන හි, භණෙ, නාවාසඞ්ඝාටං බන්ධිත්වා <pb V=1.41/> තත්ථෙව ථෙරං නිසීදාපෙත්වා ද්වීසුපි තීරෙසු ආරක්ඛං සංවිධාය ථෙරං ආනෙථා”ති। භික්ඛූ ච අමච්චා ච ථෙරස්ස සන්තිකං ගන්ත්වා රඤ්ඤො සාසනං ආරොචෙසුං।
bod:ථෙරො සුත්වා “යං ඛො අහං මූලතො පට්ඨාය සාසනං පග්ගණ්හිස්සාමීති පබ්බජිතොම්හි। අයං දානි මෙ සො කාලො අනුප්පත්තො”ති චම්මඛණ්ඩං ගණ්හිත්වාව උට්ඨහි। අථ “ථෙරො <pb P=1.58/> ස්වෙ පාටලිපුත්තං සම්පාපුණිස්සතී”ති රත්තිභාගෙ රාජා සුපිනං අද්දස। එවරූපො සුපිනො අහොසි – “සබ්බසෙතො හත්ථිනාගො ආගන්ත්වා රාජානං සීසතො පට්ඨාය පරාමසිත්වා දක්ඛිණහත්ථෙ අග්ගහෙසී”ති। පුනදිවසෙ රාජා සුපිනජ්ඣායකෙ පුච්ඡි – “මයා එවරූපො සුපිනො දිට්ඨො, කිං මෙ භවිස්සතී”ති? එකො තං, “මහාරාජ, සමණනාගො දක්ඛිණහත්ථෙ ගණ්හිස්සතී”ති। අථ රාජා තාවදෙව “ථෙරො ආගතො”ති සුත්වා ගඞ්ගාතීරං ගන්ත්වා නදිං ඔතරිත්වා අබ්භුග්ගච්ඡන්තො ජාණුමත්තෙ උදකෙ ථෙරං සම්පාපුණිත්වා ථෙරස්ස නාවාතො ඔතරන්තස්ස හත්ථං අදාසි। ථෙරො රාජානං දක්ඛිණහත්ථෙ අග්ගහෙසි। තං දිස්වා අසිග්ගාහා “ථෙරස්ස සීසං පාතෙස්සාමා”ති කොසතො අසිං අබ්බාහිංසු। කස්මා? එතං කිර චාරිත්තං රාජකුලෙසු – “යො රාජානං හත්ථෙ ගණ්හති තස්ස අසිනා සීසං පාතෙතබ්බ”න්ති। රාජා ඡායංයෙව දිස්වා ආහ – “පුබ්බෙපි අහං භික්ඛූසු විරද්ධකාරණා අස්සාදං න වින්දාමි, මා ඛො ථෙරෙ විරජ්ඣිත්ථා”ති। ථෙරො පන කස්මා රාජානං හත්ථෙ <pb M=1.44/> අග්ගහෙසීති? යස්මා රඤ්ඤා පඤ්හං පුච්ඡනත්ථාය පක්කොසාපිතො තස්මා “අන්තෙවාසිකො මෙ අය”න්ති අග්ගහෙසි।
bod:රාජා ථෙරං අත්තනො උය්යානං නෙත්වා බාහිරතො තික්ඛත්තුං පරිවාරාපෙත්වා ආරක්ඛං ඨපෙත්වා සයමෙව ථෙරස්ස පාදෙ ධොවිත්වා තෙලෙන මක්ඛෙත්වා ථෙරස්ස සන්තිකෙ නිසීදිත්වා “පටිබලො නු ඛො ථෙරො මම කඞ්ඛං ඡින්දිත්වා උප්පන්නං අධිකරණං වූපසමෙත්වා සාසනං පග්ගණ්හිතු”න්ති වීමංසනත්ථාය “අහං, භන්තෙ, එකං පාටිහාරියං දට්ඨුකාමො”ති ආහ। “කතරං පාටිහාරියං දට්ඨුකාමොසි, මහාරාජා”ති? “පථවීකම්පනං, භන්තෙ”ති। “සකලපථවීකම්පනං දට්ඨුකාමොසි, මහාරාජ, පදෙසපථවීකම්පන”න්ති? “කතරං පනෙත්ථ, භන්තෙ, දුක්කර”න්ති? “කිං නු ඛො, මහාරාජ, කංසපාතියා උදකපුණ්ණාය සබ්බං උදකං කම්පෙතුං දුක්කරං; උදාහු උපඩ්ඪ”න්ති? “උපඩ්ඪං, භන්තෙ”ති। “එවමෙව ඛො, මහාරාජ, පදෙසපථවීකම්පනං දුක්කර”න්ති। “තෙන හි, භන්තෙ, පදෙසපථවීකම්පනං <pb P=1.59/> පස්සිස්සාමී”ති। “තෙන හි, මහාරාජ, සමන්තතො යොජනෙ පුරත්ථිමාය දිසාය එකෙන චක්කෙන සීමං අක්කමිත්වා රථො තිට්ඨතු; දක්ඛිණාය දිසාය ද්වීහි පාදෙහි සීමං අක්කමිත්වා අස්සො තිට්ඨතු; පච්ඡිමාය දිසාය එකෙන පාදෙන සීමං අක්කමිත්වා පුරිසො තිට්ඨතු; උත්තරාය දිසාය උපඩ්ඪභාගෙන සීමං අක්කමිත්වා එකා උදකපාති <pb V=1.42/> තිට්ඨතූ”ති। රාජා තථා කාරාපෙසි। ථෙරො අභිඤ්ඤාපාදකං චතුත්ථජ්ඣානං සමාපජ්ජිත්වා තතො වුට්ඨාය “රාජා පස්සතූ”ති යොජනප්පමාණපථවීචලනං අධිට්ඨහි। පුරත්ථිමාය දිසාය රථස්ස අන්තොසීමාය ඨිතො පාදොව චලි, ඉතරො න චලි। එවං දක්ඛිණපච්ඡිමදිසාසු අස්සපුරිසානං අන්තොසීමාය ඨිතපාදායෙව චලිංසු, උපඩ්ඪුපඩ්ඪං සරීරඤ්ච। උත්තරදිසාය උදකපාතියාපි අන්තොසීමාය ඨිතං උපඩ්ඪභාගගතමෙව උදකං චලි, අවසෙසං නිච්චලමහොසීති। රාජා තං පාටිහාරියං දිස්වා “සක්ඛති දානි ථෙරො සාසනං පග්ගණ්හිතු”න්ති නිට්ඨං ගන්ත්වා අත්තනො කුක්කුච්චං පුච්ඡි – “අහං, භන්තෙ, එකං අමච්චං ‘විහාරං ගන්ත්වා අධිකරණං වූපසමෙත්වා උපොසථං කාරාපෙහී’ති පහිණිං, සො විහාරං ගන්ත්වා එත්තකෙ භික්ඛූ ජීවිතා වොරොපෙසි, එතං පාපං කස්ස හොතී”ති?
bod:“කිං පන තෙ, මහාරාජ, අත්ථි චිත්තං ‘අයං විහාරං ගන්ත්වා භික්ඛූ ඝාතෙතූ’”ති? “නත්ථි, භන්තෙ”ති। “සචෙ තෙ, මහාරාජ, නත්ථි එවරූපං චිත්තං, නත්ථි තුය්හං පාප”න්ති। අථ ථෙරො රාජානං එතමත්ථං ඉමිනා සුත්තෙන සඤ්ඤාපෙසි <pb M=1.45/> – “චෙතනාහං, භික්ඛවෙ, කම්මං වදාමි। චෙතයිත්වා කම්මං කරොති – කායෙන වාචාය මනසා”ති (අ॰ නි॰ 6.63)।
bod:තමෙවත්ථං <pb P=1.60/> පරිදීපෙතුං <b>තිත්තිරජාතකං</b> (ජා॰ 1.4.75) ආහරි – “අතීතෙ, මහාරාජ, දීපකතිත්තිරො තාපසං පුච්ඡි –
gax:‘ඤාතකො නො නිසින්නොති, බහු ආගච්ඡතී ජනො।
gae:පටිච්ච කම්මං ඵුසති, තස්මිං මෙ සඞ්කතෙ මනො’ති॥
bod:තාපසො ආහ – ‘අත්ථි පන තෙ චිත්තං මම සද්දෙන ච රූපදස්සනෙන ච ආගන්ත්වා එතෙ පක්ඛිනො බජ්ඣන්තු වා හඤ්ඤන්තු වා’ති? ‘නත්ථි, භන්තෙ’ති තිත්තිරො ආහ। තතො නං තාපසො සඤ්ඤාපෙසි – ‘සචෙ තෙ නත්ථි චිත්තං, නත්ථි පාපං; චෙතයන්තමෙව හි පාපං ඵුසති, නාචෙතයන්තං।
gax:‘න පටිච්ච කම්මං ඵුසති, මනො චෙ නප්පදුස්සති।
gae:අප්පොස්සුක්කස්ස භද්රස්ස, න පාපමුපලිම්පතී’”ති॥
bod:එවං ථෙරො රාජානං සඤ්ඤාපෙත්වා තත්ථෙව රාජුය්යානෙ සත්ත දිවසානි වසන්තො රාජානං සමයං උග්ගණ්හාපෙසි। රාජා සත්තමෙ දිවසෙ අසොකාරාමෙ භික්ඛුසඞ්ඝං සන්නිපාතාපෙත්වා සාණිපාකාරං පරික්ඛිපාපෙත්වා <pb V=1.43/> සාණිපාකාරන්තරෙ නිසින්නො එකලද්ධිකෙ එකලද්ධිකෙ භික්ඛූ එකතො එකතො කාරාපෙත්වා එකමෙකං භික්ඛුසමූහං පක්කොසාපෙත්වා පුච්ඡි – “කිංවාදී සම්මාසම්බුද්ධො”ති? තතොසස්සතවාදිනො “සස්සතවාදී”ති ආහංසු। එකච්චසස්සතිකා…පෙ॰… අන්තානන්තිකා… අමරාවික්ඛෙපිකා… අධිච්චසමුප්පන්නිකා… සඤ්ඤීවාදා… අසඤ්ඤීවාදා… නෙවසඤ්ඤීනාසඤ්ඤීවාදා <pb P=1.61/>… උච්ඡෙදවාදා… දිට්ඨධම්මනිබ්බානවාදා “දිට්ඨධම්මනිබ්බානවාදී”ති ආහංසු। රාජා පඨමමෙව සමයස්ස උග්ගහිතත්තා “නයිමෙ භික්ඛූ, අඤ්ඤතිත්ථියා ඉමෙ”ති ඤත්වා තෙසං සෙතකානි වත්ථානි දත්වා උප්පබ්බාජෙසි। තෙ සබ්බෙපි සට්ඨිසහස්සා අහෙසුං।
bod:අථඤ්ඤෙ භික්ඛූ පක්කොසාපෙත්වා පුච්ඡි – “කිංවාදී, භන්තෙ, සම්මාසම්බුද්ධො”ති? “විභජ්ජවාදී, මහාරාජා”ති। එවං වුත්තෙ රාජා ථෙරං පුච්ඡි – “විභජ්ජවාදී, භන්තෙ, සම්මාසම්බුද්ධො”ති? “ආම, මහාරාජා”ති। තතො රාජා “සුද්ධං දානි, භන්තෙ, සාසනං; කරොතු භික්ඛුසඞ්ඝො උපොසථ”න්ති ආරක්ඛං දත්වා නගරං පාවිසි।
bod:සමග්ගො <pb M=1.46/> සඞ්ඝො සන්නිපතිත්වා උපොසථං අකාසි। තස්මිං සන්නිපාතෙ සට්ඨි භික්ඛුසතසහස්සානි අහෙසුං। තස්මිං සමාගමෙ මොග්ගලිපුත්තතිස්සත්ථෙරො පරප්පවාදං මද්දමානො <b>කථාවත්ථුප්පකරණං</b> අභාසි। තතො සට්ඨිසතසහස්සසඞ්ඛ්යෙසු භික්ඛූසු උච්චිනිත්වා තිපිටකපරියත්තිධරානං පභින්නපටිසම්භිදානං තෙවිජ්ජාදිභෙදානං භික්ඛූනං සහස්සමෙකං ගහෙත්වා යථා මහාකස්සපත්ථෙරො ච කාකණ්ඩකපුත්තො යසත්ථෙරො ච ධම්මඤ්ච විනයඤ්ච සඞ්ගායිංසු; එවමෙව ධම්මඤ්ච විනයඤ්ච සඞ්ගායන්තො සබ්බං සාසනමලං විසොධෙත්වා තතියසඞ්ගීතිං අකාසි। සඞ්ගීතිපරියොසානෙ අනෙකප්පකාරං පථවී අකම්පිත්ථ। අයං සඞ්ගීති නවහි මාසෙහි නිට්ඨිතා। යා ලොකෙ –
gax:කතා භික්ඛුසහස්සෙන, තස්මා සහස්සිකාති ච।
gae:පුරිමා ද්වෙ උපාදාය, තතියාති ච වුච්චතීති॥
bod:අයං තතියසඞ්ගීති।
bod:එත්තාවතා ච “කෙනාභත”න්ති එතස්ස පඤ්හස්ස විස්සජ්ජනත්ථං යං අවොචුම්හ – “ජම්බුදීපෙ තාව උපාලිත්ථෙරමාදිං කත්වා ආචරියපරම්පරාය <pb P=1.62/> යාව තතියසඞ්ගීති තාව ආභතං। තත්රායං <b>ආචරියපරම්පරා</b> –
gax:“උපාලි <pb V=1.44/> දාසකො චෙව, සොණකො සිග්ගවො තථා।
gae:තිස්සො මොග්ගලිපුත්තො ච, පඤ්චෙතෙ විජිතාවිනො॥
gax:“පරම්පරාය විනයං, දීපෙ ජම්බුසිරිව්හයෙ।
gae:අච්ඡිජ්ජමානමානෙසුං, තතියො යාව සඞ්ගහො”ති॥
bod:තස්සත්ථො පකාසිතොව හොති।
bod:තතියසඞ්ගහතො පන උද්ධං ඉමං දීපං මහින්දාදීහි ආභතං। මහින්දතො උග්ගහෙත්වා කඤ්චි කාලං අරිට්ඨත්ථෙරාදීහි ආභතං। තතො යාවජ්ජතනා තෙසංයෙව අන්තෙවාසිකපරම්පරභූතාය ආචරියපරම්පරාය ආභතන්ති වෙදිතබ්බං। යථාහු පොරාණා –
gax:“තතො මහින්දො ඉට්ටියො, උත්තියො සම්බලො තථා।
gae:භද්දනාමො ච පණ්ඩිතො॥
gax:“එතෙ නාගා මහාපඤ්ඤා, ජම්බුදීපා ඉධාගතා।
gae:විනයං තෙ වාචයිංසු, පිටකං තම්බපණ්ණියා॥
gax:“නිකායෙ <pb M=1.47/> පඤ්ච වාචෙසුං, සත්ත චෙව පකරණෙ।
gae:තතො අරිට්ඨො මෙධාවී, තිස්සදත්තො ච පණ්ඩිතො॥
gax:“විසාරදො කාළසුමනො, ථෙරො ච දීඝනාමකො।
gae:දීඝසුමනො ච පණ්ඩිතො॥
gax:“පුනදෙව කාළසුමනො, නාගත්ථෙරො ච බුද්ධරක්ඛිතො।
gae:තිස්සත්ථෙරො ච මෙධාවී, දෙවත්ථෙරො ච පණ්ඩිතො॥
gax:“පුනදෙව සුමනො මෙධාවී, විනයෙ ච විසාරදො।
gae:බහුස්සුතො චූළනාගො, ගජොව දුප්පධංසියො॥
gax:“ධම්මපාලිතනාමො <pb P=1.63/> <pb V=1.45/> ච, රොහණෙ සාධුපූජිතො।
gae:තස්ස සිස්සො මහාපඤ්ඤො, ඛෙමනාමො තිපෙටකො॥
gax:“දීපෙ තාරකරාජාව, පඤ්ඤාය අතිරොචථ।
gae:උපතිස්සො ච මෙධාවී, ඵුස්සදෙවො මහාකථී॥
gax:“පුනදෙව සුමනො මෙධාවී, පුප්ඵනාමො බහුස්සුතො।
gae:මහාකථී මහාසිවො, පිටකෙ සබ්බත්ථ කොවිදො॥
gax:“පුනදෙව උපාලි මෙධාවී, විනයෙ ච විසාරදො।
gae:මහානාගො මහාපඤ්ඤො, සද්ධම්මවංසකොවිදො॥
gax:“පුනදෙව අභයො මෙධාවී, පිටකෙ සබ්බත්ථ කොවිදො।
gae:තිස්සත්ථෙරො ච මෙධාවී, විනයෙ ච විසාරදො॥
gax:“තස්ස සිස්සො මහාපඤ්ඤො, පුප්ඵනාමො බහුස්සුතො।
gae:සාසනං අනුරක්ඛන්තො, ජම්බුදීපෙ පතිට්ඨිතො॥
gax:“චූළාභයො ච මෙධාවී, විනයෙ ච විසාරදො।
gae:තිස්සත්ථෙරො ච මෙධාවී, සද්ධම්මවංසකොවිදො॥
gax:“චූළදෙවො ච මෙධාවී, විනයෙ ච විසාරදො।
gae:සිවත්ථෙරො ච මෙධාවී, විනයෙ සබ්බත්ථ කොවිදො॥
gax:“එතෙ නාගා මහාපඤ්ඤා, විනයඤ්ඤූ මග්ගකොවිදා।
gae:විනයං දීපෙ පකාසෙසුං, පිටකං තම්බපණ්ණියා”ති॥
bod:තත්රායං <pb M=1.48/> <b>අනුපුබ්බිකථා</b> – මොග්ගලිපුත්තතිස්සත්ථෙරො කිර ඉමං තතියධම්මසඞ්ගීතිං කත්වා එවං චින්තෙසි – “කත්ථ නු ඛො අනාගතෙ සාසනං සුප්පතිට්ඨිතං භවෙය්යා”ති? අථස්ස උපපරික්ඛතො එතදහොසි – “පච්චන්තිමෙසු ඛො ජනපදෙසු සුප්පතිට්ඨිතං භවිස්සතී”ති। සො තෙසං තෙසං භික්ඛූනං <pb V=1.46/> භාරං කත්වා තෙ තෙ භික්ඛූ තත්ථ තත්ථ පෙසෙසි। මජ්ඣන්තිකත්ථෙරං <b>කස්මීරගන්ධාරරට්ඨං</b> පෙසෙසි – “ත්වං එතං රට්ඨං ගන්ත්වා එත්ථ සාසනං පතිට්ඨාපෙහී”ති। මහාදෙවත්ථෙරං තථෙව වත්වා <b>මහිංසකමණ්ඩලං</b> පෙසෙසි। රක්ඛිතත්ථෙරං <b>වනවාසිං</b>। යොනකධම්මරක්ඛිතත්ථෙරං <pb P=1.64/> <b>අපරන්තකං</b>। මහාධම්මරක්ඛිතත්ථෙරං <b>මහාරට්ඨං</b>। මහාරක්ඛිතත්ථෙරං <b>යොනකලොකං</b>। මජ්ඣිමත්ථෙරං <b>හිමවන්තදෙසභාගං</b>। සොණත්ථෙරඤ්ච උත්තරත්ථෙරඤ්ච <b>සුවණ්ණභූමිං</b>। අත්තනො සද්ධිවිහාරිකං මහින්දත්ථෙරං ඉට්ටියත්ථෙරෙන උත්තියත්ථෙරෙන සම්බලත්ථෙරෙන භද්දසාලත්ථෙරෙන ච සද්ධිං <b>තම්බපණ්ණිදීපං</b> පෙසෙසි – “තුම්හෙ තම්බපණ්ණිදීපං ගන්ත්වා එත්ථ සාසනං පතිට්ඨාපෙථා”ති। සබ්බෙපි තං තං දිසාභාගං ගච්ඡන්තා අත්තපඤ්චමා අගමංසු “පච්චන්තිමෙසු ජනපදෙසු පඤ්චවග්ගො ගණො අලං උපසම්පදකම්මායා”ති මඤ්ඤමානා।
bod:තෙන ඛො පන සමයෙන කස්මීරගන්ධාරරට්ඨෙ සස්සපාකසමයෙ අරවාළො නාම නාගරාජා කරකවස්සං නාම වස්සාපෙත්වා සස්සං හරාපෙත්වා මහාසමුද්දං පාපෙති। <b>මජ්ඣන්තික</b>ත්ථෙරො පන පාටලිපුත්තතො වෙහාසං අබ්භුග්ගන්ත්වා හිමවති අරවාළදහස්ස උපරි ඔතරිත්වා අරවාළදහපිට්ඨියං චඞ්කමතිපි තිට්ඨතිපි නිසීදතිපි සෙය්යම්පි කප්පෙති। නාගමාණවකා තං දිස්වා අරවාළස්ස නාගරාජස්ස ආරොචෙසුං – “මහාරාජ, එකො ඡින්නභින්නපටධරො භණ්ඩු කාසාවවසනො අම්හාකං උදකං දූසෙතී”ති। නාගරාජා තාවදෙව කොධාභිභූතො නික්ඛමිත්වා ථෙරං දිස්වා මක්ඛං අසහමානො අන්තලික්ඛෙ අනෙකානි භිංසනකානි නිම්මිනි। තතො තතො භුසා වාතා වායන්ති, රුක්ඛා ඡිජ්ජන්ති, පබ්බතකූටානි පතන්ති, මෙඝා ගජ්ජන්ති, විජ්ජුලතා නිච්ඡරන්ති, අසනියො ඵලන්ති, භින්නං විය ගගනතලං උදකං පග්ඝරති। භයානකරූපා <pb P=1.65/> නාගකුමාරා සන්නිපතන්ති। සයම්පි ධූමායති, පජ්ජලති, පහරණවුට්ඨියො විස්සජ්ජෙති। “කො අයං මුණ්ඩකො ඡින්නභින්නපටධරො”තිආදීහි ඵරුසවචනෙහි ථෙරං සන්තජ්ජෙසි। “එථ ගණ්හථ හනථ <pb M=1.49/> නිද්ධමථ ඉමං සමණ”න්ති නාගබලං ආණාපෙසි। ථෙරො සබ්බං තං භිංසනකං අත්තනො ඉද්ධිබලෙන පටිබාහිත්වා නාගරාජානං ආහ –
gax:“සදෙවකොපි චෙ ලොකො, ආගන්ත්වා තාසයෙය්ය මං।
gae:න මෙ පටිබලො අස්ස, ජනෙතුං භයභෙරවං॥
gax:“සචෙපි ත්වං මහිං සබ්බං, සසමුද්දං සපබ්බතං।
gae:උක්ඛිපිත්වා මහානාග, ඛිපෙය්යාසි මමූපරි॥
gax:“නෙව <pb V=1.47/> මෙ සක්කුණෙය්යාසි, ජනෙතුං භයභෙරවං।
gae:අඤ්ඤදත්ථු තවෙවස්ස, විඝාතො උරගාධිපා”ති॥
bod:එවං වුත්තෙ නාගරාජා විහතානුභාවො නිප්ඵලවායාමො දුක්ඛී දුම්මනො අහොසි। තං ථෙරො තඞ්ඛණානුරූපාය ධම්මියා කථාය සන්දස්සෙත්වා සමාදපෙත්වා සමුත්තෙජෙත්වා සම්පහංසෙත්වා තීසු සරණෙසු පඤ්චසු ච සීලෙසු පතිට්ඨාපෙසි සද්ධිං චතුරාසීතියා නාගසහස්සෙහි। අඤ්ඤෙපි බහූ හිමවන්තවාසිනො යක්ඛා ච ගන්ධබ්බා ච කුම්භණ්ඩා ච ථෙරස්ස ධම්මකථං සුත්වා සරණෙසු ච සීලෙසු ච පතිට්ඨහිංසු। පඤ්චකොපි යක්ඛො සද්ධිං භරියාය යක්ඛිනියා පඤ්චහි ච පුත්තසතෙහි පඨමෙ ඵලෙ පතිට්ඨිතො। අථායස්මා මජ්ඣන්තිකත්ථෙරො සබ්බෙපි නාගයක්ඛරක්ඛසෙ ආමන්තෙත්වා එවමාහ –
gax:“මා දානි කොධං ජනයිත්ථ, ඉතො උද්ධං යථා පුරෙ।
gax:සස්සඝාතඤ්ච මා කත්ථ, සුඛකාමා හි පාණිනො।
gae:කරොථ මෙත්තං සත්තෙසු, වසන්තු මනුජා සුඛ”න්ති॥
bod:තෙ <pb P=1.66/> සබ්බෙපි “සාධු භන්තෙ”ති ථෙරස්ස පටිස්සුණිත්වා යථානුසිට්ඨං පටිපජ්ජිංසු। තංදිවසමෙව ච නාගරාජස්ස පූජාසමයො හොති। අථ නාගරාජා අත්තනො රතනමයං පල්ලඞ්කං ආහරාපෙත්වා ථෙරස්ස පඤ්ඤපෙසි। නිසීදි ථෙරො පල්ලඞ්කෙ। නාගරාජාපි ථෙරං බීජයමානො සමීපෙ අට්ඨාසි। තස්මිං ඛණෙ කස්මීරගන්ධාරරට්ඨවාසිනො ආගන්ත්වා ථෙරං දිස්වා “අම්හාකං නාගරාජතොපි ථෙරො මහිද්ධිකතරො”ති ථෙරමෙව වන්දිත්වා නිසින්නා। ථෙරො තෙසං ආසීවිසොපමසුත්තං කථෙසි <pb M=1.50/>। සුත්තපරියොසානෙ අසීතියා පාණසහස්සානං ධම්මාභිසමයො අහොසි, කුලසතසහස්සං පබ්බජි। තතො පභුති ච කස්මීරගන්ධාරා යාවජ්ජතනා කාසාවපජ්ජොතා ඉසිවාතපටිවාතා එව।
gax:ගන්ත්වා කස්මීරගන්ධාරං, ඉසි මජ්ඣන්තිකො තදා।
gae:දුට්ඨං නාගං පසාදෙත්වා, මොචෙසි බන්ධනා බහූති॥
bod:<b>මහාදෙව</b>ත්ථෙරොපි මහිංසකමණ්ඩලං ගන්ත්වා <b>දෙවදූතසුත්තං</b> කථෙසි। සුත්තපරියොසානෙ චත්තාලීස පාණසහස්සානි ධම්මචක්ඛුං පටිලභිංසු, චත්තාලීසංයෙව පාණසහස්සානි පබ්බජිංසු।
gax:ගන්ත්වාන <pb V=1.48/> රට්ඨං මහිංසං, මහාදෙවො මහිද්ධිකො।
gae:චොදෙත්වා දෙවදූතෙහි, මොචෙසි බන්ධනා බහූති॥
bod:<b>රක්ඛිත</b>ත්ථෙරො පන වනවාසිං ගන්ත්වා ආකාසෙ ඨත්වා <b>අනමතග්ගපරියායකථාය</b> වනවාසිකෙ පසාදෙසි। කථාපරියොසානෙ පනස්ස සට්ඨිසහස්සානං ධම්මාභිසමයො අහොසි। සත්තතිසහස්සමත්තා <pb P=1.67/> පබ්බජිංසු, පඤ්චවිහාරසතානි පතිට්ඨහිංසු। එවං සො තත්ථ සාසනං පතිට්ඨාපෙසි।
gax:ගන්ත්වාන රක්ඛිතත්ථෙරො, වනවාසිං මහිද්ධිකො।
gae:අන්තලික්ඛෙ ඨිතො තත්ථ, දෙසෙසි අනමතග්ගියන්ති॥
bod:<b>යොනකධම්මරක්ඛිත</b>ත්ථෙරොපි අපරන්තකං ගන්ත්වා <b>අග්ගික්ඛන්ධොපමසුත්තන්තකථාය</b> අපරන්තකෙ පසාදෙත්වා සත්තති පාණසහස්සානි ධම්මාමතං පායෙසි। ඛත්තියකුලතො එව පුරිසසහස්සානි පබ්බජිංසු, සමධිකානි ච ඡ ඉත්ථිසහස්සානි। එවං සො තත්ථ සාසනං පතිට්ඨාපෙසි।
gax:අපරන්තං විගාහිත්වා, යොනකො ධම්මරක්ඛිතො।
gae:අග්ගික්ඛන්ධොපමෙනෙත්ථ, පසාදෙසි ජනෙ බහූති॥
bod:<b>මහාධම්මරක්ඛිත</b>ත්ථෙරො පන මහාරට්ඨං ගන්ත්වා <b>මහානාරදකස්සපජාතකකථාය</b> මහාරට්ඨකෙ පසාදෙත්වා චතුරාසීති පාණසහස්සානි මග්ගඵලෙසු පතිට්ඨාපෙසි। තෙරසසහස්සානි පබ්බජිංසු। එවං සො තත්ථ සාසනං පතිට්ඨාපෙසි।
gax:මහාරට්ඨං ඉසි ගන්ත්වා, සො මහාධම්මරක්ඛිතො।
gae:ජාතකං කථයිත්වාන, පසාදෙසි මහාජනන්ති॥
bod:<b>මහාරක්ඛිත</b>ත්ථෙරොපි <pb M=1.51/> යොනකරට්ඨං ගන්ත්වා <b>කාළකාරාමසුත්තන්තකථාය</b> යොනකලොකං පසාදෙත්වා සත්තතිසහස්සාධිකස්ස පාණසතසහස්සස්ස මග්ගඵලාලඞ්කාරං අදාසි। සන්තිකෙ චස්ස දසසහස්සානි පබ්බජිංසු। එවං සොපි තත්ථ සාසනං පතිට්ඨාපෙසි।
gax:යොනරට්ඨං තදා ගන්ත්වා, සො මහාරක්ඛිතො ඉසි।
gae:කාළකාරාමසුත්තෙන තෙ පසාදෙසි යොනකෙති॥
bod:<b>මජ්ඣිම</b>ත්ථෙරො <pb P=1.68/> <pb V=1.49/> පන <b>කස්සපගොත්ත</b>ත්ථෙරෙන <b>අළකදෙව</b>ත්ථෙරෙන <b>දුන්දුභිස්සර</b>ත්ථෙරෙන <b>මහාදෙව</b>ත්ථෙරෙන ච සද්ධිං හිමවන්තදෙසභාගං ගන්ත්වා ධම්මචක්කප්පවත්තනසුත්තන්තකථාය තං දෙසං පසාදෙත්වා අසීතිපාණකොටියො මග්ගඵලරතනානි පටිලාභෙසි। පඤ්චපි ච ථෙරා පඤ්ච රට්ඨානි පසාදෙසුං। එකමෙකස්ස සන්තිකෙ සතසහස්සමත්තා පබ්බජිංසු। එවං තෙ තත්ථ සාසනං පතිට්ඨාපෙසුං।
gax:ගන්ත්වාන මජ්ඣිමත්ථෙරො, හිමවන්තං පසාදයි।
gae:යක්ඛසෙනං පකාසෙන්තො, ධම්මචක්කපවත්තනන්ති॥
bod:<b>සොණ</b>ත්ථෙරොපි සද්ධිං <b>උත්තර</b>ත්ථෙරෙන සුවණ්ණභූමිං අගමාසි। තෙන ච සමයෙන තත්ථ එකා රක්ඛසී සමුද්දතො නික්ඛමිත්වා රාජකුලෙ ජාතෙ ජාතෙ දාරකෙ ඛාදති। තංදිවසමෙව ච රාජකුලෙ එකො දාරකො ජාතො හොති। මනුස්සා ථෙරං දිස්වා “රක්ඛසානං සහායකො එසො”ති මඤ්ඤමානා ආවුධානි ගහෙත්වා ථෙරං පහරිතුකාමා ආගච්ඡන්ති। ථෙරො “කිං තුම්හෙ ආවුධහත්ථා ආගච්ඡථා”ති ආහ। තෙ ආහංසු – “රාජකුලෙ ජාතෙ ජාතෙ දාරකෙ රක්ඛසා ඛාදන්ති, තෙසං තුම්හෙ සහායකා”ති। ථෙරො “න මයං රක්ඛසානං සහායකා, සමණා නාම මයං විරතා පාණාතිපාතා…පෙ॰… විරතා මජ්ජපානා එකභත්තිකා සීලවන්තො කල්යාණධම්මා”ති ආහ। තස්මිංයෙව ච ඛණෙ සා රක්ඛසී සපරිවාරා සමුද්දතො නික්ඛමි “රාජකුලෙ දාරකො ජාතො තං ඛාදිස්සාමී”ති। මනුස්සා තං දිස්වා “එසා, භන්තෙ, රක්ඛසී ආගච්ඡතී”ති භීතා විරවිංසු। ථෙරො රක්ඛසෙහි දිගුණෙ අත්තභාවෙ නිම්මිනිත්වා තෙහි අත්තභාවෙහි තං රක්ඛසිං <pb P=1.69/> සපරිසං මජ්ඣෙ කත්වා උභොසු පස්සෙසු පරික්ඛිපි <pb M=1.52/>। තස්සා සපරිසාය එතදහොසි – “අද්ධා ඉමෙහි ඉදං ඨානං ලද්ධං භවිස්සති। මයං පන ඉමෙසං භක්ඛා භවිස්සාමා”ති। සබ්බෙ රක්ඛසා භීතා වෙගසා පලායිංසු। ථෙරොපි තෙ යාව අදස්සනං තාව පලාපෙත්වා දීපස්ස සමන්තතො රක්ඛං ඨපෙසි। තස්මිඤ්ච සමයෙ සන්නිපතිතං මහාජනකායං <b>බ්රහ්මජාලසුත්තන්තකථාය</b> පසාදෙත්වා සරණෙසු ච සීලෙසු ච පතිට්ඨාපෙසි। සට්ඨිසහස්සානං පනෙත්ථ ධම්මාභිසමයො අහොසි। කුලදාරකානං අඩ්ඪුඩ්ඪානි සහස්සානි පබ්බජිංසු, කුලධීතානං දියඩ්ඪසහස්සං। එවං සො තත්ථ සාසනං පතිට්ඨාපෙසි। තතො පභුති රාජකුලෙ ජාතදාරකානං සොණුත්තරනාමමෙව කරොන්ති।
gax:සුවණ්ණභූමිං ගන්ත්වාන, සොණුත්තරා මහිද්ධිකා।
gae:පිසාචෙ නිද්ධමෙත්වාන, බ්රහ්මජාලං අදෙසිසුන්ති॥
bod:<b>මහින්ද</b>ත්ථෙරො පන “තම්බපණ්ණිදීපං ගන්ත්වා සාසනං පතිට්ඨාපෙහී”ති උපජ්ඣායෙන ච භික්ඛුසඞ්ඝෙන <pb V=1.50/> ච අජ්ඣිට්ඨො චින්තෙසි – “කාලො නු ඛො මෙ තම්බපණ්ණිදීපං ගන්තුං නො”ති। අථස්ස වීමංසතො “න තාව කාලො”ති අහොසි। කිං පනස්ස දිස්වා එතදහොසි? මුටසිවරඤ්ඤො මහල්ලකභාවං। තතො චින්තෙසි – “අයං රාජා මහල්ලකො, න සක්කා ඉමං ගණ්හිත්වා සාසනං පග්ගහෙතුං। ඉදානි පනස්ස පුත්තො දෙවානංපියතිස්සො රජ්ජං කාරෙස්සති। තං ගණ්හිත්වා සක්කා භවිස්සති සාසනං පග්ගහෙතුං। හන්ද යාව සො සමයො ආගච්ඡති, තාව ඤාතකෙ ඔලොකෙම। පුන දානි මයං ඉමං ජනපදං ආගච්ඡෙය්යාම වා න වා”ති। සො එවං චින්තෙත්වා උපජ්ඣායඤ්ච භික්ඛුසඞ්ඝඤ්ච වන්දිත්වා අසොකාරාමතො නික්ඛම්ම තෙහි <b>ඉට්ටියා</b>දීහි චතූහි ථෙරෙහි සඞ්ඝමිත්තාය පුත්තෙන <b>සුමන</b>සාමණෙරෙන <b>භණ්ඩුකෙන</b> <pb P=1.70/> ච උපාසකෙන සද්ධිං රාජගහනගරපරිවත්තකෙන දක්ඛිණාගිරිජනපදෙ චාරිකං චරමානො ඤාතකෙ ඔලොකෙන්තො ඡ මාසෙ අතික්කාමෙසි। අථානුපුබ්බෙන මාතු නිවෙසනට්ඨානං වෙදිසනගරං නාම සම්පත්තො। අසොකො කිර කුමාරකාලෙ ජනපදං ලභිත්වා උජ්ජෙනිං ගච්ඡන්තො වෙදිසනගරං පත්වා වෙදිසසෙට්ඨිස්ස ධීතරං අග්ගහෙසි। සා තංදිවසමෙව ගබ්භං ගණ්හිත්වා උජ්ජෙනියං මහින්දකුමාරං විජායි। කුමාරස්ස <pb M=1.53/> චුද්දසවස්සකාලෙ රාජා අභිසෙකං පාපුණි। සා තස්ස මාතා තෙන සමයෙන ඤාතිඝරෙ වසති। තෙන වුත්තං – “අථානුපුබ්බෙන මාතු නිවෙසනට්ඨානං වෙටිසනගරං නාම සම්පත්තො”ති।
bod:සම්පත්තඤ්ච පන ථෙරං දිස්වා ථෙරමාතා දෙවී පාදෙසු සිරසා වන්දිත්වා භික්ඛං දත්වා ථෙරං අත්තනා කතං වෙදිසගිරිමහාවිහාරං නාම ආරොපෙසි। ථෙරො තස්මිං විහාරෙ නිසින්නො චින්තෙසි – “අම්හාකං ඉධ කත්තබ්බකිච්චං නිට්ඨිතං, සමයො නු ඛො ඉදානි ලඞ්කාදීපං ගන්තු”න්ති। තතො චින්තෙසි – “අනුභවතු තාව මෙ පිතරා පෙසිතං අභිසෙකං දෙවානංපියතිස්සො, රතනත්තයගුණඤ්ච සුණාතු, ඡණත්ථඤ්ච නගරතො නික්ඛමිත්වා මිස්සකපබ්බතං අභිරුහතු, තදා තං තත්ථ දක්ඛිස්සාමා”ති। අථාපරං එකමාසං තත්ථෙව වාසං කප්පෙසි। මාසාතික්කමෙන ච ජෙට්ඨමූලමාසපුණ්ණමායං උපොසථදිවසෙ සන්නිපතිතා සබ්බෙපි – “කාලො නු ඛො අම්හාකං තම්බපණ්ණිදීපං ගමනාය, උදාහු නො”ති මන්තයිංසු। තෙනාහු පොරාණා –
gax:“මහින්දො නාම නාමෙන, සඞ්ඝත්ථෙරො තදා අහු।
gae:ඉට්ටියො උත්තියො ථෙරො, භද්දසාලො ච සම්බලො॥
gax:“සාමණෙරො <pb P=1.71/> ච සුමනො, ඡළභිඤ්ඤො මහිද්ධිකො।
gax:භණ්ඩුකො සත්තමො තෙසං, දිට්ඨසච්චො උපාසකො।
gae:ඉති හෙතෙ මහානාගා, මන්තයිංසු රහොගතා”ති॥
bod:තදා <pb V=1.51/> සක්කො දෙවානමින්දො මහින්දත්ථෙරං උපසඞ්කමිත්වා එතදවොච – “කාලඞ්කතො, භන්තෙ, මුටසිවරාජා; ඉදානි දෙවානංපියතිස්සමහාරාජා රජ්ජං කාරෙති। සම්මාසම්බුද්ධෙන ච තුම්හෙ බ්යාකතා – ‘අනාගතෙ මහින්දො නාම භික්ඛු තම්බපණ්ණිදීපං පසාදෙස්සතී’ති। තස්මාතිහ වො, භන්තෙ, කාලො දීපවරං ගමනාය; අහම්පි වො සහායො භවිස්සාමී”ති। කස්මා පන සක්කො එවමාහ? භගවා කිරස්ස බොධිමූලෙයෙව බුද්ධචක්ඛුනා ලොකං වොලොකෙත්වා අනාගතෙ ඉමස්ස දීපස්ස සම්පත්තිං දිස්වා එතමත්ථං ආරොචෙසි – “තදා ත්වම්පි සහායො භවෙය්යාසී”ති ච ආණාපෙසි। තස්මා එවමාහ। ථෙරො තස්ස වචනං සම්පටිච්ඡිත්වා අත්තසත්තමො වෙටිසකපබ්බතා වෙහාසං උප්පතිත්වා අනුරාධපුරස්ස පුරත්ථිමදිසාය මිස්සකපබ්බතෙ පතිට්ඨහි। යං පනෙතරහි “චෙතියපබ්බතො”තිපි සඤ්ජානන්ති। තෙනාහු පොරාණා –
gax:“වෙටිසගිරිම්හි <pb M=1.54/> රාජගහෙ, වසිත්වා තිංසරත්තියො।
gae:කාලොව ගමනස්සාති, ගච්ඡාම දීපමුත්තමං॥
gax:“පළීනා ජම්බුදීපා තෙ, හංසරාජාව අම්බරෙ।
gae:එවමුප්පතිතා ථෙරා, නිපතිංසු නගුත්තමෙ॥
gax:“පුරතො පුරසෙට්ඨස්ස, පබ්බතෙ මෙඝසන්නිභෙ।
gae:පතිංසු සීලකූටම්හි, හංසාව නගමුද්ධනී”ති॥
bod:එවං <pb P=1.72/> ඉට්ටියාදීහි සද්ධිං ආගන්ත්වා පතිට්ඨහන්තො ච ආයස්මා මහින්දත්ථෙරො සම්මාසම්බුද්ධස්ස පරිනිබ්බානතො ද්වින්නං වස්සසතානං උපරි ඡත්තිංසතිමෙ වස්සෙ ඉමස්මිං දීපෙ පතිට්ඨහීති වෙදිතබ්බො। අජාතසත්තුස්ස හි අට්ඨමෙ වස්සෙ සම්මාසම්බුද්ධො පරිනිබ්බායි। තස්මිංයෙව වස්සෙ සීහකුමාරස්ස පුත්තො තම්බපණ්ණිදීපස්ස ආදිරාජා විජයකුමාරො ඉමං දීපමාගන්ත්වා මනුස්සාවාසං අකාසි। ජම්බුදීපෙ උදයභද්දස්ස චුද්දසමෙ වස්සෙ ඉධ විජයො කාලමකාසි। උදයභද්දස්ස පඤ්චදසමෙ වස්සෙ පණ්ඩුවාසුදෙවො නාම ඉමස්මිං දීපෙ රජ්ජං පාපුණි। තත්ථ නාගදාසකරඤ්ඤො වීසතිමෙ වස්සෙ ඉධ පණ්ඩුවාසුදෙවො කාලමකාසි। තස්මිංයෙව ච වස්සෙ අභයො නාම රාජකුමාරො ඉමස්මිං දීපෙ රජ්ජං පාපුණි। තත්ථ සුසුනාගරඤ්ඤො සත්තරසමෙ වස්සෙ ඉධ අභයරඤ්ඤො වීසතිවස්සානි පරිපූරිංසු। අථ අභයස්ස වීසතිමෙ වස්සෙ පණ්ඩුකාභයො නාම දාමරිකො රජ්ජං අග්ගහෙසි। තත්ථ කාළාසොකස්ස සොළසමෙ වස්සෙ ඉධ පණ්ඩුකස්ස සත්තරසවස්සානි පරිපූරිංසු। තානි හෙට්ඨා එකෙන වස්සෙන සහ අට්ඨාරස හොන්ති। තත්ථ <pb V=1.52/> චන්දගුත්තස්ස චුද්දසමෙ වස්සෙ ඉධ පණ්ඩුකාභයො කාලමකාසි। මුටසිවරාජා රජ්ජං පාපුණි। තත්ථ අසොකධම්මරාජස්ස සත්තරසමෙ වස්සෙ ඉධ මුටසිවරාජා කාලමකාසි। දෙවානම්පියතිස්සො රජ්ජං පාපුණි। පරිනිබ්බුතෙ ච සම්මාසම්බුද්ධෙ අජාතසත්තු චතුවීසති වස්සානි රජ්ජං කාරෙසි। උදයභද්දො <pb P=1.73/> සොළස, අනුරුද්ධො ච මුණ්ඩො ච අට්ඨ, නාගදාසකො චතුවීසති, සුසුනාගො අට්ඨාරස, තස්සෙව පුත්තො කාළාසොකො අට්ඨවීසති, තතො තස්ස පුත්තකා දස භාතුකරාජානො ද්වෙවීසති වස්සානි රජ්ජං කාරෙසුං। තෙසං පච්ඡතො නව නන්දා ද්වෙවීසතිමෙව, චන්දගුත්තො චතුවීසති, බින්දුසාරො අට්ඨවීසති <pb M=1.55/>। තස්සාවසානෙ අසොකො රජ්ජං පාපුණි। තස්ස පුරෙ අභිසෙකා චත්තාරි අභිසෙකතො අට්ඨාරසමෙ වස්සෙ ඉමස්මිං දීපෙ මහින්දත්ථෙරො පතිට්ඨිතො। එවමෙතෙන රාජවංසානුසාරෙන වෙදිතබ්බමෙතං – “සම්මාසම්බුද්ධස්ස පරිනිබ්බානතො ද්වින්නං වස්සසතානං උපරි ඡත්තිංසතිමෙ වස්සෙ ඉමස්මිං දීපෙ පතිට්ඨහී”ති।
bod:තස්මිඤ්ච දිවසෙ තම්බපණ්ණිදීපෙ <b>ජෙට්ඨමූලනක්ඛත්තං</b> නාම හොති। රාජා නක්ඛත්තං ඝොසාපෙත්වා “ඡණං කරොථා”ති අමච්චෙ ච ආණාපෙත්වා චත්තාලීසපුරිසසහස්සපරිවාරො නගරම්හා නික්ඛමිත්වා යෙන මිස්සකපබ්බතො තෙන පායාසි මිගවං කීළිතුකාමො। අථ තස්මිං පබ්බතෙ අධිවත්ථා එකා දෙවතා “රඤ්ඤො ථෙරෙ දස්සෙස්සාමී”ති රොහිතමිගරූපං ගහෙත්වා අවිදූරෙ තිණපණ්ණානි ඛාදමානා විය චරති। රාජා තං දිස්වා “අයුත්තං දානි පමත්තං විජ්ඣිතු”න්ති ජියං ඵොටෙසි। මිගො අම්බත්ථලමග්ගං ගහෙත්වා පලායිතුං ආරභි। රාජා පිට්ඨිතො පිට්ඨිතො අනුබන්ධන්තො අම්බත්ථලමෙව අභිරුහි। මිගොපි ථෙරානං අවිදූරෙ අන්තරධායි। මහින්දත්ථෙරො රාජානං අවිදූරෙ ආගච්ඡන්තං දිස්වා “මමංයෙව රාජා පස්සතු, මා ඉතරෙ”ති අධිට්ඨහිත්වා “තිස්ස, තිස්ස, ඉතො එහී”ති ආහ। රාජා සුත්වා චින්තෙසි – “ඉමස්මිං දීපෙ ජාතො මං ‘තිස්සා’ති නාමං ගහෙත්වා <pb P=1.74/> ආලපිතුං සමත්ථො නාම නත්ථි। අයං පන ඡින්නභින්නපටධරො භණ්ඩු කාසාවවසනො මං නාමෙන ආලපති, කො නු ඛො අයං භවිස්සති මනුස්සො වා අමනුස්සො වා”ති? ථෙරො ආහ –
gax:“සමණා මයං මහාරාජ, ධම්මරාජස්ස සාවකා।
gae:තවෙව අනුකම්පාය, ජම්බුදීපා ඉධාගතා”ති॥
bod:තෙන ච සමයෙන දෙවානම්පියතිස්සමහාරාජා ච අසොකධම්මරාජා ච අදිට්ඨසහායකා හොන්ති। දෙවානම්පියතිස්සමහාරාජස්ස ච පුඤ්ඤානුභාවෙන ඡාතපබ්බතපාදෙ එකම්හි වෙළුගුම්බෙ තිස්සො වෙළුයට්ඨියො රථයට්ඨිප්පමාණා උප්පජ්ජිංසු – එකා ලතායට්ඨි නාම, එකා පුප්ඵයට්ඨි නාම, එකා <pb V=1.53/> සකුණයට්ඨි නාම। තාසු ලතායට්ඨි රජතවණ්ණා හොති, තං අලඞ්කරිත්වා උප්පන්නලතා කඤ්චනවණ්ණා ඛායති। පුප්ඵයට්ඨියං පන නීලපීතලොහිතොදාතකාළවණ්ණානි පුප්ඵානි සුවිභත්තවණ්ටපත්තකිඤ්ජක්ඛානි හුත්වා ඛායන්ති। සකුණයට්ඨියං හංසකුක්කුටජීවජීවකාදයො සකුණා නානප්පකාරානි ච චතුප්පදානි සජීවානි විය ඛායන්ති। වුත්තම්පි චෙතං <b>දීපවංසෙ</b> –
gax:“ඡාතපබ්බතපාදම්හි <pb M=1.56/>, වෙළුයට්ඨී තයො අහු।
gae:සෙතා රජතයට්ඨීව, ලතා කඤ්චනසන්නිභා॥
gax:“නීලාදි යාදිසං පුප්ඵං, පුප්ඵයට්ඨිම්හි තාදිසං।
gae:සකුණා සකුණයට්ඨිම්හි, සරූපෙනෙව සණ්ඨිතා”ති॥
bod:සමුද්දතොපිස්ස <pb P=1.75/> මුත්තාමණිවෙළුරියාදි අනෙකවිහිතං රතනං උප්පජ්ජි। තම්බපණ්ණියං පන අට්ඨ මුත්තා උප්පජ්ජිංසු – හයමුත්තා, ගජමුත්තා, රථමුත්තා, ආමලකමුත්තා, වලයමුත්තා, අඞ්ගුලිවෙඨකමුත්තා, කකුධඵලමුත්තා, පාකතිකමුත්තාති। සො තා ච යට්ඨියො තා ච මුත්තා අඤ්ඤඤ්ච බහුං රතනං අසොකස්ස ධම්මරඤ්ඤො පණ්ණාකාරත්ථාය පෙසෙසි। අසොකො පසීදිත්වා තස්ස පඤ්ච රාජකකුධභණ්ඩානි පහිණි – ඡත්තං, චාමරං, ඛග්ගං, මොළිං, රතනපාදුකං, අඤ්ඤඤ්ච අභිසෙකත්ථාය බහුවිධං පණ්ණාකාරං; සෙය්යථිදං – සඞ්ඛං, ගඞ්ගොදකං, වඩ්ඪමානං, වටංසකං, භිඞ්ගාරං, නන්දියාවට්ටං, සිවිකං, කඤ්ඤං, කටච්ඡුං, අධොවිමං දුස්සයුගං, හත්ථපුඤ්ඡනං, හරිචන්දනං, අරුණවණ්ණමත්තිකං, අඤ්ජනං, හරීතකං, ආමලකන්ති। වුත්තම්පි චෙතං <b>දීපවංසෙ</b> –
gax:“වාලබීජනිමුණ්හීසං, ඡත්තං ඛග්ගඤ්ච පාදුකං।
gae:වෙඨනං සාරපාමඞ්ගං, භිඞ්ගාරං නන්දිවට්ටකං॥
gax:“සිවිකං සඞ්ඛං වටංසඤ්ච, අධොවිමං වත්ථකොටිකං।
gae:සොවණ්ණපාතිං කටච්ඡුං, මහග්ඝං හත්ථපුඤ්ඡනං॥
gax:“අනොතත්තොදකං කඤ්ඤං, උත්තමං හරිචන්දනං।
gae:අරුණවණ්ණමත්තිකං <pb P=1.76/>, අඤ්ජනං නාගමාහටං॥
gax:“හරීතකං <pb V=1.54/> ආමලකං, මහග්ඝං අමතොසධං।
gax:සට්ඨිවාහසතං සාලිං, සුගන්ධං සුවකාහටං।
gae:පුඤ්ඤකම්මාභිනිබ්බත්තං, පාහෙසි අසොකව්හයො”ති॥
bod:න කෙවලඤ්චෙතං ආමිසපණ්ණාකාරං, ඉමං කිර ධම්මපණ්ණාකාරම්පි පෙසෙසි –
gax:“අහං බුද්ධඤ්ච ධම්මඤ්ච, සඞ්ඝඤ්ච සරණං ගතො।
gae:උපාසකත්තං දෙසෙසිං, සක්යපුත්තස්ස සාසනෙ॥
gax:“ඉමෙසු <pb M=1.57/> තීසු වත්ථූසු, උත්තමෙ ජිනසාසනෙ।
gae:ත්වම්පි චිත්තං පසාදෙහි, සද්ධා සරණමුපෙහී”ති॥
cen:ස්වායං රාජා තං දිවසං අසොකරඤ්ඤා පෙසිතෙන අභිසෙකෙන එකමාසාභිසිත්තො හොති।
bod:විසාඛපුණ්ණමායං හිස්ස අභිසෙකමකංසු। සො අචිරස්සුතං – තං සාසනප්පවත්තිං අනුස්සරමානො තං ථෙරස්ස “සමණා මයං මහාරාජ ධම්මරාජස්ස සාවකා”ති වචනං සුත්වා “අය්යා නු ඛො ආගතා”ති තාවදෙව ආවුධං නික්ඛිපිත්වා එකමන්තං නිසීදි සම්මොදනීයං කථං කථයමානො। යථාහ –
gax:“ආවුධං නික්ඛිපිත්වාන, එකමන්තං උපාවිසි।
gae:නිසජ්ජ රාජා සම්මොදි, බහුං අත්ථූපසඤ්හිත”න්ති॥
bod:සම්මොදනීයකථඤ්ච කුරුමානෙයෙව තස්මිං තානිපි චත්තාලීසපුරිසසහස්සානි ආගන්ත්වා සම්පරිවාරෙසුං। තදා ථෙරො ඉතරෙපි ඡ ජනෙ දස්සෙසි। රාජා දිස්වා “ඉමෙ කදා ආගතා”ති ආහ <pb P=1.77/>। “මයා සද්ධිංයෙව, මහාරාජා”ති। “ඉදානි පන ජම්බුදීපෙ අඤ්ඤෙපි එවරූපා සමණා සන්තී”ති? “සන්ති, මහාරාජ; එතරහි ජම්බුදීපො කාසාවපජ්ජොතො ඉසිවාතපටිවාතො। තස්මිං –
gax:“තෙවිජ්ජා ඉද්ධිපත්තා ච, චෙතොපරියායකොවිදා।
gae:ඛීණාසවා අරහන්තො, බහූ බුද්ධස්ස සාවකාති॥
bod:“භන්තෙ, කෙන ආගතත්ථා”ති? “නෙව, මහාරාජ, උදකෙන න ථලෙනා”ති। “රාජා ආකාසෙන <pb V=1.55/> ආගතා”ති අඤ්ඤාසි। ථෙරො “අත්ථි නු ඛො රඤ්ඤො පඤ්ඤාවෙයත්තිය”න්ති වීමංසනත්ථාය ආසන්නං අම්බරුක්ඛං ආරබ්භ පඤ්හං පුච්ඡි – “කිං නාමො අයං, මහාරාජ, රුක්ඛො”ති? “අම්බරුක්ඛො නාම, භන්තෙ”ති। “ඉමං පන, මහාරාජ, අම්බං මුඤ්චිත්වා අඤ්ඤො අම්බො අත්ථි, නත්ථී”ති? “අත්ථි, භන්තෙ, අඤ්ඤෙපි බහූ අම්බරුක්ඛා”ති। “ඉමඤ්ච අම්බං තෙ ච අම්බෙ මුඤ්චිත්වා අත්ථි නු ඛො, මහාරාජ, අඤ්ඤෙ රුක්ඛා”ති? “අත්ථි, භන්තෙ, තෙ පන න අම්බරුක්ඛා”ති। “අඤ්ඤෙ අම්බෙ ච අනම්බෙ ච මුඤ්චිත්වා අත්ථි පන අඤ්ඤො රුක්ඛො”ති? “අයමෙව, භන්තෙ, අම්බරුක්ඛො”ති। “සාධු, මහාරාජ, පණ්ඩිතොසි। අත්ථි පන තෙ, මහාරාජ, ඤාතකා”ති? “අත්ථි, භන්තෙ, බහූ ජනා”ති। “තෙ මුඤ්චිත්වා අඤ්ඤෙ කෙචි අඤ්ඤාතකාපි අත්ථි, මහාරාජා”ති? “අඤ්ඤාතකා, භන්තෙ, ඤාතකෙහි බහුතරා”ති। “තව ඤාතකෙ ච අඤ්ඤාතකෙ ච මුඤ්චිත්වා අත්ථඤ්ඤො කොචි, මහාරාජා”ති <pb M=1.58/>? “අහමෙව, අඤ්ඤාතකො”ති। අථ ථෙරො “පණ්ඩිතො රාජා සක්ඛිස්සති ධම්මං අඤ්ඤාතු”න්ති <b>චූළහත්ථිපදොපමසුත්තං</b> කථෙසි। කථාපරියොසානෙ රාජා තීසු සරණෙසු පතිට්ඨහි සද්ධිං චත්තාලීසාය පාණසහස්සෙහි।
bod:තං ඛණඤ්ඤෙව ච රඤ්ඤො භත්තං ආහරියිත්ථ <pb P=1.78/>। රාජා ච සුත්තන්තං සුණන්තො එව අඤ්ඤාසි – “න ඉමෙසං ඉමස්මිං කාලෙ භොජනං කප්පතී”ති। “අපුච්ඡිත්වා පන භුඤ්ජිතුං අයුත්ත”න්ති චින්තෙත්වා “භුඤ්ජිස්සථ, භන්තෙ”ති පුච්ඡි। “න, මහාරාජ, අම්හාකං ඉමස්මිං කාලෙ භොජනං කප්පතී”ති। “කස්මිං කාලෙ, භන්තෙ, කප්පතී”ති? “අරුණුග්ගමනතො පට්ඨාය යාව මජ්ඣන්හිකසමයා, මහාරාජා”ති। “ගච්ඡාම, භන්තෙ, නගර”න්ති? “අලං, මහාරාජ, ඉධෙව වසිස්සාමා”ති। “සචෙ, භන්තෙ, තුම්හෙ වසථ, අයං දාරකො ආගච්ඡතූ”ති। “මහාරාජ, අයං දාරකො ආගතඵලො විඤ්ඤාතසාසනො පබ්බජ්ජාපෙක්ඛො ඉදානි පබ්බජිස්සතී”ති। රාජා “තෙන හි, භන්තෙ, ස්වෙ රථං පෙසෙස්සාමි; තං අභිරුහිත්වා ආගච්ඡෙය්යාථා”ති වත්වා වන්දිත්වා පක්කාමි।
bod:ථෙරො අචිරපක්කන්තස්ස රඤ්ඤො සුමනසාමණෙරං ආමන්තෙසි – “එහි ත්වං, සුමන, ධම්මසවනස්ස කාලං ඝොසෙහී”ති। “භන්තෙ, කිත්තකං ඨානං සාවෙන්තො ඝොසෙමී”ති? “සකලං තම්බපණ්ණිදීප”න්ති। “සාධු, භන්තෙ”ති සාමණෙරො අභිඤ්ඤාපාදකං චතුත්ථජ්ඣානං සමාපජ්ජිත්වා වුට්ඨාය අධිට්ඨහිත්වා සමාහිතෙන චිත්තෙන සකලං තම්බපණ්ණිදීපං සාවෙන්තො තික්ඛත්තුං ධම්මසවනස්ස කාලං ඝොසෙසි। රාජා තං සද්දං සුත්වා ථෙරානං සන්තිකං පෙසෙසි – “කිං, භන්තෙ, අත්ථි කොචි උපද්දවො”ති। “නත්ථම්හාකං කොචි උපද්දවො, ධම්මසවනස්ස කාලං ඝොසාපයිම්හ බුද්ධවචනං කථෙතුකාමම්හා”ති <pb V=1.56/>। තඤ්ච පන සාමණෙරස්ස සද්දං සුත්වා භුම්මා දෙවතා සද්දමනුස්සාවෙසුං। එතෙනුපායෙන යාව බ්රහ්මලොකා සද්දො අබ්භුග්ගච්ඡි। තෙන සද්දෙන මහා දෙවතාසන්නිපාතො අහොසි। ථෙරො මහන්තං දෙවතාසන්නිපාතං දිස්වා <b>සමචිත්තසුත්තන්තං</b> කථෙසි। කථාපරියොසානෙ අසඞ්ඛ්යෙය්යානං දෙවතානං ධම්මාභිසමයො අහොසි। බහූ නාගා <pb P=1.79/> ච සුපණ්ණා ච සරණෙසු පතිට්ඨහිංසු। යාදිසොව සාරිපුත්තත්ථෙරස්ස ඉමං සුත්තන්තං කථයතො දෙවතාසන්නිපාතො අහොසි, තාදිසො මහින්දත්ථෙරස්සාපි ජාතො। අථ තස්සා රත්තියා අච්චයෙන රාජා ථෙරානං <pb M=1.59/> රථං පෙසෙසි। සාරථී රථං එකමන්තෙ ඨපෙත්වා ථෙරානං ආරොචෙසි – “ආගතො, භන්තෙ, රථො; අභිරුහථ ගච්ඡිස්සාමා”ති। ථෙරා “න මයං රථං අභිරුහාම; ගච්ඡ ත්වං, පච්ඡා මයං ආගච්ඡිස්සාමා”ති වත්වා වෙහාසං අබ්භුග්ගන්ත්වා අනුරාධපුරස්ස පුරත්ථිමදිසායං පඨමකචෙතියට්ඨානෙ ඔතරිංසු। තඤ්හි චෙතියං ථෙරෙහි පඨමං ඔතිණ්ණට්ඨානෙ කතත්තායෙව “පඨමකචෙතිය”න්ති වුච්චති।
bod:රාජාපි සාරථිං පෙසෙත්වා “අන්තොනිවෙසනෙ මණ්ඩපං පටියාදෙථා”ති අමච්චෙ ආණාපෙසි। තාවදෙව සබ්බෙ හට්ඨතුට්ඨා අතිවිය පාසාදිකං මණ්ඩපං පටියාදෙසුං। පුන රාජා චින්තෙසි – “හිය්යො ථෙරො සීලක්ඛන්ධං කථයමානො ‘උච්චාසයනමහාසයනං න කප්පතී’ති ආහ; ‘නිසීදිස්සන්ති නු ඛො අය්යා ආසනෙසු, න නිසීදිස්සන්තී’”ති? තස්සෙවං චින්තයන්තස්සෙව සො සාරථි නගරද්වාරං සම්පත්තො। තතො අද්දස ථෙරෙ පඨමතරං ආගන්ත්වා කායබන්ධනං බන්ධිත්වා චීවරං පාරුපන්තෙ। දිස්වා අතිවිය පසන්නචිත්තො හුත්වා ආගන්ත්වා රඤ්ඤො ආරොචෙසි – “ආගතා, දෙව, ථෙරා”ති। රාජා “රථං ආරූළ්හා”ති පුච්ඡි। “න ආරූළ්හා, දෙව, අපි ච මම පච්ඡතො නික්ඛමිත්වා පඨමතරං ආගන්ත්වා පාචීනද්වාරෙ ඨිතා”ති। රාජා “රථම්පි නාභිරූහිංසූ”ති සුත්වා “න දානි අය්යා උච්චාසයනමහාසයනං සාදියිස්සන්තී”ති චින්තෙත්වා “තෙන හි, භණෙ, ථෙරානං භූමත්ථරණසඞ්ඛෙපෙන ආසනානි පඤ්ඤපෙථා”ති වත්වා පටිපථං අගමාසි। අමච්චා පථවියං තට්ටිකං පඤ්ඤපෙත්වා උපරි කොජවකාදීනි චිත්තත්ථරණානි පඤ්ඤපෙසුං। උප්පාතපාඨකා දිස්වා “ගහිතා දානි ඉමෙහි පථවී, ඉමෙ තම්බපණ්ණිදීපස්ස <pb P=1.80/> සාමිකා භවිස්සන්තී”ති බ්යාකරිංසු। රාජාපි ගන්ත්වා ථෙරෙ වන්දිත්වා මහින්දත්ථෙරස්ස හත්ථතො පත්තං ගහෙත්වා මහතියා පූජාය ච සක්කාරෙන ච ථෙරෙ නගරං පවෙසෙත්වා අන්තොනිවෙසනං පවෙසෙසි। ථෙරො ආසනපඤ්ඤත්තිං දිස්වා “අම්හාකං සාසනං සකලලඞ්කාදීපෙ පථවී විය පත්ථටං නිච්චලඤ්ච හුත්වා පතිට්ඨහිස්සතී”ති චින්තෙන්තො නිසීදි। රාජා ථෙරෙ පණීතෙන ඛාදනීයෙන භොජනීයෙන සහත්ථා සන්තප්පෙත්වා සම්පවාරෙත්වා “අනුළාදෙවීපමුඛානි පඤ්ච ඉත්ථිසතානි ථෙරානං අභිවාදනං පූජාසක්කාරඤ්ච කරොන්තූ”ති පක්කොසාපෙත්වා එකමන්තං නිසීදි। ථෙරො භත්තකිච්චාවසානෙ රඤ්ඤො සපරිජනස්ස <pb V=1.57/> ධම්මරතනවස්සං වස්සෙන්තො <b>පෙතවත්ථුං</b> <pb M=1.60/> <b>විමානවත්ථුං සච්චසංයුත්තඤ්ච</b> කථෙසි। තං ථෙරස්ස ධම්මදෙසනං සුත්වා තානි පඤ්චපි ඉත්ථිසතානි සොතාපත්තිඵලං සච්ඡාකංසු।
bod:යෙපි තෙ මනුස්සා පුරිමදිවසෙ මිස්සකපබ්බතෙ ථෙරෙ අද්දසංසු, තෙ තෙසු තෙසු ඨානෙසු ථෙරානං ගුණෙ කථෙන්ති। තෙසං සුත්වා මහාජනකායො රාජඞ්ගණෙ සන්නිපතිත්වා මහාසද්දං අකාසි। රාජා “කිං එසො සද්දො”ති පුච්ඡි। “නාගරා, දෙව, ‘ථෙරෙ දට්ඨුං න ලභාමා’ති විරවන්තී”ති। රාජා “සචෙ ඉධ පවිසිස්සන්ති, ඔකාසො න භවිස්සතී”ති චින්තෙත්වා “ගච්ඡථ, භණෙ, හත්ථිසාලං පටිජග්ගිත්වා වාලුකං ආකිරිත්වා පඤ්චවණ්ණානි පුප්ඵානි විකිරිත්වා චෙලවිතානං බන්ධිත්වා මඞ්ගලහත්ථිට්ඨානෙ ථෙරානං ආසනානි පඤ්ඤපෙථා”ති ආහ। අමච්චා තථා අකංසු। ථෙරො තත්ථ ගන්ත්වා නිසීදිත්වා <b>දෙවදූතසුත්තන්තං</b> කථෙසි। කථාපරියොසානෙ පාණසහස්සං සොතාපත්තිඵලෙ පතිට්ඨහි। තතො “හත්ථිසාලා අතිසම්බාධා”ති දක්ඛිණද්වාරෙ නන්දනවනුය්යානෙ ආසනං පඤ්ඤපෙසුං। ථෙරො තත්ථ නිසීදිත්වා <b>ආසීවිසොපමසුත්තං</b> කථෙසි। තම්පි සුත්වා පාණසහස්සං සොතාපත්තිඵලං <pb P=1.81/> පටිලභි।
bod:එවං ආගතදිවසතො දුතියදිවසෙ අඩ්ඪතෙය්යසහස්සානං ධම්මාභිසමයො අහොසි। ථෙරස්ස නන්දනවනෙ ආගතාගතාහි කුලිත්ථීහි කුලසුණ්හාහි කුලකුමාරීහි සද්ධිං සම්මොදමානස්සෙව සායන්හසමයො ජාතො। ථෙරො කාලං සල්ලක්ඛෙත්වා “ගච්ඡාම දානි මිස්සකපබ්බත”න්ති උට්ඨහි। අමච්චා – “කත්ථ, භන්තෙ, ගච්ඡථා”ති? “අම්හාකං නිවාසනට්ඨාන”න්ති। තෙ රඤ්ඤො සංවිදිතං කත්වා රාජානුමතෙන ආහංසු – “අකාලො, භන්තෙ, ඉදානි තත්ථ ගන්තුං; ඉදමෙව නන්දනවනුය්යානං අය්යානං ආවාසට්ඨානං හොතූ”ති। “අලං, ගච්ඡාමා”ති। පුන රඤ්ඤො වචනෙනාහංසු – “රාජා, භන්තෙ, ආහ – ‘එතං මෙඝවනං නාම උය්යානං මම පිතු සන්තකං නගරතො නාතිදූරං නාච්චාසන්නං ගමනාගමනසම්පන්නං, එත්ථ ථෙරා වාසං කප්පෙන්තූ’”ති। වසිංසු ථෙරා මෙඝවනෙ උය්යානෙ।
bod:රාජාපි ඛො තස්සා රත්තියා අච්චයෙන ථෙරස්ස සමීපං ගන්ත්වා සුඛසයිතභාවං පුච්ඡිත්වා “කප්පති, භන්තෙ, භික්ඛුසඞ්ඝස්ස ආරාමො”ති පුච්ඡි। ථෙරො “කප්පති, මහාරාජා”ති වත්වා ඉමං සුත්තං ආහරි – <b>“අනුජානාමි, භික්ඛවෙ, ආරාම”</b>න්ති। රාජා තුට්ඨො සුවණ්ණභිඞ්ගාරං ගහෙත්වා ථෙරස්ස හත්ථෙ උදකං පාතෙත්වා මහාමෙඝවනුය්යානං අදාසි। සහ <pb M=1.61/> උදකපාතෙන පථවී කම්පි। අයං මහාවිහාරෙ පඨමො පථවීකම්පො අහොසි। රාජා භීතො ථෙරං පුච්ඡි – “කස්මා, භන්තෙ, පථවී කම්පතී”ති? “මා භායි, මහාරාජ, ඉමස්මිං දීපෙ දසබලස්ස සාසනං පතිට්ඨහිස්සති; ඉදඤ්ච පඨමං විහාරට්ඨානං භවිස්සති, තස්සෙතං පුබ්බනිමිත්ත”න්ති। රාජා භිය්යොසොමත්තාය <pb V=1.58/> පසීදි। ථෙරො පුනදිවසෙපි රාජගෙහෙයෙව භුඤ්ජිත්වා නන්දනවනෙ <b>අනමතග්ගියානි</b> කථෙසි। පුනදිවසෙ <b>අග්ගික්ඛන්ධොපමසුත්තං</b> කථෙසි। එතෙනෙවුපායෙන සත්ත දිවසානි කථෙසි। දෙසනාපරියොසානෙ අඩ්ඪනවමානං පාණසහස්සානං ධම්මාභිසමයො අහොසි। තතො පට්ඨාය <pb P=1.82/> ච නන්දනවනං සාසනස්ස ජොතිපාතුභාවට්ඨානන්ති කත්වා “ජොතිවන”න්ති නාමං ලභි। සත්තමෙ පන දිවසෙ ථෙරා අන්තෙපුරෙ රඤ්ඤො <b>අප්පමාදසුත්තං</b> කථයිත්වා චෙතියගිරිමෙව අගමංසු।
bod:අථ ඛො රාජා අමච්චෙ පුච්ඡි – “ථෙරො, අම්හෙ ගාළ්හෙන ඔවාදෙන ඔවදති; ගච්ඡෙය්ය නු ඛො”ති? අමච්චා “තුම්හෙහි, දෙව, ථෙරො අයාචිතො සයමෙව ආගතො; තස්මා තස්ස අනාපුච්ඡාව ගමනම්පි භවෙය්යා”ති ආහංසු। තතො රාජා රථං අභිරුහිත්වා ද්වෙ ච දෙවියො ආරොපෙත්වා චෙතියගිරිං අගමාසි මහඤ්චරාජානුභාවෙන। ගන්ත්වා දෙවියො එකමන්තං අපක්කමාපෙත්වා සයමෙව ථෙරානං සමීපං උපසඞ්කමන්තො අතිවිය කිලන්තරූපො හුත්වා උපසඞ්කමි। තතො නං ථෙරො ආහ – “කස්මා ත්වං, මහාරාජ, එවං කිලමමානො ආගතො”ති? “‘තුම්හෙ මම ගාළ්හං ඔවාදං දත්වා ඉදානි ගන්තුකාමා නු ඛො’ති ජානනත්ථං, භන්තෙ”ති। “න මයං, මහාරාජ, ගන්තුකාමා; අපිච වස්සූපනායිකකාලො නාමායං මහාරාජ, තත්ර සමණෙන වස්සූපනායිකට්ඨානං ඤාතුං වට්ටතී”ති। තංදිවසමෙව අරිට්ඨො නාම අමච්චො පඤ්චපණ්ණාසාය ජෙට්ඨකනිට්ඨභාතුකෙහි සද්ධිං රඤ්ඤො සමීපෙ ඨිතො ආහ – “ඉච්ඡාමහං, දෙව, ථෙරානං සන්තිකෙ පබ්බජිතු”න්ති। “සාධු, භණෙ, පබ්බජස්සූ”ති රාජා අනුජානිත්වා ථෙරං සම්පටිච්ඡාපෙසි। ථෙරො තදහෙව පබ්බාජෙසි। සබ්බෙ ඛුරග්ගෙයෙව අරහත්තං පාපුණිංසු।
bod:රාජාපි ඛො තඞ්ඛණෙයෙව කණ්ටකෙන චෙතියඞ්ගණං පරික්ඛිපිත්වා ද්වාසට්ඨියා ලෙණෙසු කම්මං පට්ඨපෙත්වා නගරමෙව අගමාසි। තෙපි ථෙරා <pb P=1.83/> දසභාතිකසමාකුලං රාජකුලං පසාදෙත්වා මහාජනං ඔවදමානා චෙතියගිරිම්හි වස්සං වසිංසු। තදාපි චෙතියගිරිම්හි පඨමං වස්සං උපගතා ද්වාසට්ඨි <pb M=1.62/> අරහන්තො අහෙසුං। අථායස්මා මහාමහින්දො වුත්ථවස්සො පවාරෙත්වා කත්තිකපුණ්ණමායං උපොසථදිවසෙ රාජානං එතදවොච – “මහාරාජ, අම්හෙහි චිරදිට්ඨො සම්මාසම්බුද්ධො, අනාථවාසං වසිම්හ, ඉච්ඡාම මයං ජම්බුදීපං ගන්තු”න්ති। රාජා ආහ – “අහං, භන්තෙ, තුම්හෙ චතූහි පච්චයෙහි උපට්ඨහාමි, අයඤ්ච මහාජනො තුම්හෙ නිස්සාය තීසු සරණෙසු පතිට්ඨිතො, කස්මා තුම්හෙ උක්කණ්ඨිතත්ථා”ති? “චිරදිට්ඨො නො, මහාරාජ, සම්මාසම්බුද්ධො, අභිවාදනපච්චුට්ඨානඅඤ්ජලිකම්මසාමීචිකම්මකරණට්ඨානං නත්ථි, තෙනම්හ උක්කණ්ඨිතා”ති। “නනු, භන්තෙ, තුම්හෙ අවොචුත්ථ – ‘පරිනිබ්බුතො සම්මාසම්බුද්ධො’”ති। “කිඤ්චාපි, මහාරාජ, පරිනිබ්බුතො; අථ ඛ්වස්ස සරීරධාතුයො තිට්ඨන්තී”ති। “අඤ්ඤාතං, භන්තෙ, ථූපපතිට්ඨානං තුම්හෙ ආකඞ්ඛථාති। කරොමි <pb V=1.59/>, භන්තෙ, ථූපං, භූමිභාගං දානි විචිනාථ; අපිච, භන්තෙ, ධාතුයො කුතො ලච්ඡාමා”ති? “සුමනෙන සද්ධිං මන්තෙහි, මහාරාජා”ති।
bod:“සාධු, භන්තෙ”ති රාජා සුමනං උපසඞ්කමිත්වා පුච්ඡි – “කුතො දානි, භන්තෙ, ධාතුයො ලච්ඡාමා”ති? සුමනො ආහ – “අප්පොස්සුක්කො ත්වං, මහාරාජ, වීථියො සොධාපෙත්වා ධජපටාකපුණ්ණඝටාදීහි අලඞ්කාරාපෙත්වා සපරිජනො උපොසථං සමාදියිත්වා සබ්බතාළාවචරෙ උපට්ඨාපෙත්වා මඞ්ගලහත්ථිං සබ්බාලඞ්කාරපටිමණ්ඩිතං කාරාපෙත්වා උපරි චස්ස සෙතච්ඡත්තං උස්සාපෙත්වා සායන්හසමයෙ මහානාගවනුය්යානාභිමුඛො යාහි। අද්ධා තස්මිං ඨානෙ <pb P=1.84/> ධාතුයො ලච්ඡසී”ති। රාජා “සාධූ”ති සම්පටිච්ඡි। ථෙරා චෙතියගිරිමෙව අගමංසු। තත්රායස්මා මහින්දත්ථෙරො සුමනසාමණෙරං ආහ – “ගච්ඡ ත්වං, සාමණෙර, ජම්බුදීපෙ තව අය්යකං අසොකං ධම්මරාජානං උපසඞ්කමිත්වා මම වචනෙන එවං වදෙහි – ‘සහායො වො, මහාරාජ, දෙවානම්පියතිස්සො බුද්ධසාසනෙ පසන්නො ථූපං පතිට්ඨාපෙතුකාමො, තුම්හාකං කිර හත්ථෙ ධාතු අත්ථි තං මෙ දෙථා’ති। තං ගහෙත්වා සක්කං දෙවරාජානං උපසඞ්කමිත්වා එවං වදෙහි – ‘තුම්හාකං කිර, මහාරාජ, හත්ථෙ ද්වෙ ධාතුයො අත්ථි – දක්ඛිණදාඨා ච දක්ඛිණක්ඛකඤ්ච; තතො තුම්හෙ දක්ඛිණදාඨං පූජෙථ, දක්ඛිණක්ඛකං පන මය්හං දෙථා’ති। එවඤ්ච නං වදෙහි – ‘කස්මා ත්වං, මහාරාජ, අම්හෙ තම්බපණ්ණිදීපං පහිණිත්වා පමජ්ජසී’”ති?
bod:“සාධු, භන්තෙ”ති ඛො සුමනො ථෙරස්ස වචනං සම්පටිච්ඡිත්වා තාවදෙව පත්තචීවරමාදාය වෙහාසං අබ්භුග්ගන්ත්වා පාටලිපුත්තද්වාරෙ ඔරුය්හ රඤ්ඤො <pb M=1.63/> සන්තිකං ගන්ත්වා එතමත්ථං ආරොචෙසි। රාජා තුට්ඨො සාමණෙරස්ස හත්ථතො පත්තං ගහෙත්වා ගන්ධෙහි උබ්බට්ටෙත්වා වරමුත්තසදිසානං ධාතූනං පූරෙත්වා අදාසි। සො තං ගහෙත්වා සක්කං දෙවරාජානං උපසඞ්කමි। සක්කො දෙවරාජා සාමණෙරං දිස්වාව “කිං, භන්තෙ සුමන, ආහිණ්ඩසී”ති ආහ। “ත්වං, මහාරාජ, අම්හෙ තම්බපණ්ණිදීපං පෙසෙත්වා කස්මා පමජ්ජසී”ති? “නප්පමජ්ජාමි, භන්තෙ, වදෙහි – ‘කිං කරොමී’”ති? “තුම්හාකං කිර හත්ථෙ ද්වෙ ධාතුයො අත්ථි – දක්ඛිණදාඨා ච දක්ඛිණක්ඛකඤ්ච; තතො තුම්හෙ දක්ඛිණදාඨං පූජෙථ, දක්ඛිණක්ඛකං පන මය්හං දෙථා”ති। “සාධු, භන්තෙ”ති ඛො සක්කො දෙවානමින්දො යොජනප්පමාණං මණිථූපං උග්ඝාටෙත්වා දක්ඛිණක්ඛකධාතුං නීහරිත්වා සුමනස්ස අදාසි। සො තං ගහෙත්වා චෙතියගිරිම්හියෙව පතිට්ඨාසි।
bod:අථ ඛො මහින්දපමුඛා සබ්බෙපි තෙ මහානාගා <pb P=1.85/> අසොකධම්මරාජෙන දින්නධාතුයො චෙතියගිරිම්හියෙව පතිට්ඨාපෙත්වා දක්ඛිණක්ඛකං ආදාය වඩ්ඪමානකච්ඡායාය මහානාගවනුය්යානමගමංසු <pb V=1.60/>। රාජාපි ඛො සුමනෙන වුත්තප්පකාරං පූජාසක්කාරං කත්වා හත්ථික්ඛන්ධවරගතො සයං මඞ්ගලහත්ථිමත්ථකෙ සෙතච්ඡත්තං ධාරයමානො මහානාගවනං සම්පාපුණි। අථස්ස එතදහොසි – “සචෙ අයං සම්මාසම්බුද්ධස්ස ධාතු, ඡත්තං අපනමතු, මඞ්ගලහත්ථී ජණ්ණුකෙහි භූමියං පතිට්ඨහතු, ධාතුචඞ්කොටකං මය්හං මත්ථකෙ පතිට්ඨාතූ”ති। සහ රඤ්ඤො චිත්තුප්පාදෙන ඡත්තං අපනමි, හත්ථී ජණ්ණුකෙහි පතිට්ඨහි, ධාතුචඞ්කොටකං රඤ්ඤො මත්ථකෙ පතිට්ඨහි। රාජා අමතෙනෙව අභිසිත්තගත්තො විය පරමෙන පීතිපාමොජ්ජෙන සමන්නාගතො හුත්වා පුච්ඡි – “ධාතුං, භන්තෙ, කිං කරොමා”ති? “හත්ථිකුම්භම්හියෙව තාව, මහාරාජ, ඨපෙහී”ති। රාජා ධාතුචඞ්කොටකං ගහෙත්වා හත්ථිකුම්භෙ ඨපෙසි। පමුදිතො නාගො කොඤ්චනාදං නදි। මහාමෙඝො උට්ඨහිත්වා පොක්ඛරවස්සං වස්සි। උදකපරියන්තං කත්වා මහාභූමිචාලො අහොසි। “පච්චන්තෙපි නාම සම්මාසම්බුද්ධස්ස ධාතු පතිට්ඨහිස්සතී”ති දෙවමනුස්සා පමොදිංසු। එවං ඉද්ධානුභාවසිරියා දෙවමනුස්සානං පීතිං ජනයන්තො –
gax:පුණ්ණමායං මහාවීරො, චාතුමාසිනියා ඉධ।
gae:ආගන්ත්වා දෙවලොකම්හා, හත්ථිකුම්භෙ පතිට්ඨිතොති॥
bod:අථස්ස සො හත්ථිනාගො අනෙකතාළාවචරපරිවාරිතො අතිවිය උළාරෙන පූජාසක්කාරෙන සක්කරියමානො පච්ඡිමදිසාභිමුඛොව හුත්වා, අපසක්කන්තො <pb M=1.64/> යාව නගරස්ස පුරත්ථිමද්වාරං තාව ගන්ත්වා පුරත්ථිමෙන ද්වාරෙන නගරං පවිසිත්වා සකලනාගරෙන <pb P=1.86/> උළාරාය පූජාය කරීයමානාය දක්ඛිණද්වාරෙන නික්ඛමිත්වා ථූපාරාමස්ස පච්ඡිමදිසාභාගෙ මහෙජවත්ථු නාම කිර අත්ථි, තත්ථ ගන්ත්වා පුන ථූපාරාමාභිමුඛොයෙව පටිනිවත්ති। තෙන ච සමයෙන ථූපාරාමෙ පුරිමකානං තිණ්ණං සම්මාසම්බුද්ධානං පරිභොගචෙතියට්ඨානං හොති।
bod:අතීතෙ කිර අයං දීපො ඔජදීපො නාම අහොසි, රාජා අභයො නාම, නගරං අභයපුරං නාම, චෙතියපබ්බතො දෙවකූටපබ්බතො නාම, ථූපාරාමො පටියාරාමො නාම। තෙන ඛො පන සමයෙන කකුසන්ධො භගවා ලොකෙ උප්පන්නො හොති। තස්ස සාවකො මහාදෙවො නාම ථෙරො භික්ඛුසහස්සෙන සද්ධිං දෙවකූටෙ පතිට්ඨාසි, මහින්දත්ථෙරො විය චෙතියපබ්බතෙ। තෙන ඛො පන සමයෙන ඔජදීපෙ සත්තා පජ්ජරකෙන අනයබ්යසනං ආපජ්ජන්ති। අද්දසා ඛො කකුසන්ධො භගවා බුද්ධචක්ඛුනා ලොකං ඔලොකෙන්තො තෙ සත්තෙ අනයබ්යසනමාපජ්ජන්තෙ। දිස්වා චත්තාලීසාය භික්ඛුසහස්සෙහි පරිවුතො අගමාසි। තස්සානුභාවෙන තාවදෙව පජ්ජරකො වූපසන්තො। රොගෙ වූපසන්තෙ භගවා ධම්මං දෙසෙසි। චතුරාසීතියා පාණසහස්සානං ධම්මාභිසමයො අහොසි। භගවා ධමකරණං <pb V=1.61/> දත්වා පක්කාමි। තං අන්තො පක්ඛිපිත්වා පටියාරාමෙ චෙතියං අකංසු। මහාදෙවො දීපං අනුසාසන්තො විහාසි।
bod:කොණාගමනස්ස පන භගවතො කාලෙ අයං දීපො වරදීපො නාම අහොසි, රාජා සමෙණ්ඩී නාම, නගරං වඩ්ඪමානං නාම <pb P=1.87/>, පබ්බතො සුවණ්ණකූටො නාම। තෙන ඛො පන සමයෙන වරදීපෙ දුබ්බුට්ඨිකා හොති දුබ්භික්ඛං දුස්සස්සං। සත්තා ඡාතකරොගෙන අනයබ්යසනං ආපජ්ජන්ති। අද්දසා ඛො කොණාගමනො භගවා බුද්ධචක්ඛුනා ලොකං ඔලොකෙන්තො තෙ සත්තෙ අනයබ්යසනං ආපජ්ජන්තෙ। දිස්වා තිංසභික්ඛුසහස්සපරිවුතො අගමාසි। බුද්ධානුභාවෙන දෙවො සම්මාධාරං අනුප්පවෙච්ඡි। සුභික්ඛං අහොසි। භගවා ධම්මං දෙසෙසි। චතුරාසීතියා පාණසහස්සානං ධම්මාභිසමයො අහොසි। භගවා භික්ඛුසහස්සපරිවාරං මහාසුමනං නාම ථෙරං දීපෙ ඨපෙත්වා කායබන්ධනං දත්වා පක්කාමි। තං අන්තො පක්ඛිපිත්වා චෙතියං අකංසු।
bod:කස්සපස්ස පන භගවතො කාලෙ අයං දීපො මණ්ඩදීපො නාම අහොසි, රාජා ජයන්තො නාම, නගරං විසාලං නාම, පබ්බතො සුභකූටො නාම <pb M=1.65/>। තෙන ඛො පන සමයෙන මණ්ඩදීපෙ මහාවිවාදො හොති। බහූ සත්තා කලහවිග්ගහජාතා අනයබ්යසනං ආපජ්ජන්ති। අද්දසා ඛො කස්සපො භගවා බුද්ධචක්ඛුනා ලොකං ඔලොකෙන්තො තෙ සත්තෙ අනයබ්යසනං ආපජ්ජන්තෙ। දිස්වා වීසතිභික්ඛුසහස්සපරිවුතො ආගන්ත්වා විවාදං වූපසමෙත්වා ධම්මං දෙසෙසි। චතුරාසීතියා පාණසහස්සානං ධම්මාභිසමයො අහොසි। භගවා භික්ඛුසහස්සපරිවාරං සබ්බනන්දං නාම ථෙරං දීපෙ පතිට්ඨාපෙත්වා උදකසාටකං දත්වා පක්කාමි। තං අන්තො පක්ඛිපිත්වා චෙතියං අකංසු। එවං ථූපාරාමෙ පුරිමකානං තිණ්ණං බුද්ධානං චෙතියානි පතිට්ඨහිංසු। තානි සාසනන්තරධානෙන නස්සන්ති, ඨානමත්තං අවසිස්සති। තස්මා වුත්තං – “තෙන ච සමයෙන ථූපාරාමෙ පුරිමකානං තිණ්ණං සම්මාසම්බුද්ධානං පරිභොගචෙතියට්ඨානං හොතී”ති। තදෙතං විනට්ඨෙසු චෙතියෙසු <pb P=1.88/> දෙවතානුභාවෙන කණ්ටකසමාකිණ්ණසාඛෙහි නානාගච්ඡෙහි පරිවුතං තිට්ඨති – “මා නං කොචි උච්ඡිට්ඨාසුචිමලකචවරෙහි පදූසෙසී”ති।
bod:අථ ඛ්වස්ස හත්ථිනො පුරතො පුරතො ගන්ත්වා රාජපුරිසා සබ්බගච්ඡෙ ඡින්දිත්වා භූමිං සොධෙත්වා තං හත්ථතලසදිසං අකංසු। හත්ථිනාගො ගන්ත්වා තං ඨානං පුරතො කත්වා තස්ස පච්ඡිමදිසාභාගෙ බොධිරුක්ඛට්ඨානෙ අට්ඨාසි। අථස්ස මත්ථකතො ධාතුං ඔරොපෙතුං ආරභිංසු। නාගො ඔරොපෙතුං න දෙති। රාජා ථෙරං පුච්ඡි – “කස්මා, භන්තෙ, නාගො ධාතුං ඔරොපෙතුං න දෙතී”ති? “ආරූළ්හං, මහාරාජ, ඔරොපෙතුං න වට්ටතී”ති। තස්මිඤ්ච කාලෙ අභයවාපියා උදකං <pb V=1.62/> ඡින්නං හොති। සමන්තා භූමි ඵලිතා හොති, සුඋද්ධරා මත්තිකාපිණ්ඩා। තතො මහාජනො සීඝං සීඝං මත්තිකං ආහරිත්වා හත්ථිකුම්භප්පමාණං වත්ථුමකාසි। තාවදෙව ච ථූපකරණත්ථං ඉට්ඨකා කාතුං ආරභිංසු। න යාව ඉට්ඨකා පරිනිට්ඨන්ති තාව හත්ථිනාගො කතිපාහං දිවා බොධිරුක්ඛට්ඨානෙ හත්ථිසාලායං තිට්ඨති, රත්තිං ථූපපතිට්ඨානභූමිං පරියායති। අථ වත්ථුං චිනාපෙත්වා රාජා ථෙරං පුච්ඡි – “කීදිසො, භන්තෙ, ථූපො කාතබ්බො”ති? “වීහිරාසිසදිසො, මහාරාජා”ති।
bod:“සාධු, භන්තෙ”ති රාජා ජඞ්ඝප්පමාණං ථූපං චිනාපෙත්වා ධාතුඔරොපනත්ථාය මහාසක්කාරං කාරෙසි। සකලනගරඤ්ච ජනපදො ච ධාතුමහදස්සනත්ථං සන්නිපති। සන්නිපතිතෙ ච පන තස්මිං මහාජනකායෙ දසබලස්ස <pb M=1.66/> ධාතු හත්ථිකුම්භතො සත්තතාලප්පමාණං වෙහාසං අබ්භුග්ගන්ත්වා යමකපාටිහාරියං දස්සෙසි। තෙහි තෙහි ධාතුප්පදෙසෙහි ඡන්නං වණ්ණානං උදකධාරා ච අග්ගික්ඛන්ධා ච පවත්තන්ති, සාවත්ථියං කණ්ඩම්බමූලෙ භගවතා දස්සිතපාටිහාරියසදිසමෙව <pb P=1.89/> පාටිහාරියං අහොසි। තඤ්ච ඛො නෙව ථෙරානුභාවෙන, න දෙවතානුභාවෙන; අපිච ඛො බුද්ධානුභාවෙනෙව। භගවා කිර ධරමානොව අධිට්ඨාසි – “මයි පරිනිබ්බුතෙ තම්බපණ්ණිදීපෙ අනුරාධපුරස්ස දක්ඛිණදිසාභාගෙ පුරිමකානං තිණ්ණං බුද්ධානං පරිභොගචෙතියට්ඨානෙ මම දක්ඛිණක්ඛකධාතු පතිට්ඨානදිවසෙ යමකපාටිහාරියං හොතූ”ති।
gax:“එවං අචින්තියා බුද්ධා, බුද්ධධම්මා අචින්තියා।
gae:අචින්තියෙ පසන්නානං, විපාකො හොති අචින්තියො”ති॥ (අප॰ ථෙර 1.1.82)।
bod:සම්මාසම්බුද්ධො කිර ඉමං දීපං ධරමානකාලෙපි තික්ඛත්තුං ආගමාසි। පඨමං – යක්ඛදමනත්ථං එකකොව ආගන්ත්වා යක්ඛෙ දමෙත්වා “මයි පරිනිබ්බුතෙ ඉමස්මිං දීපෙ සාසනං පතිට්ඨහිස්සතී”ති තම්බපණ්ණිදීපෙ රක්ඛං කරොන්තො තික්ඛත්තුං දීපං ආවිජ්ජි। දුතියං – මාතුලභාගිනෙය්යානං නාගරාජූනං දමනත්ථාය එකකොව ආගන්ත්වා තෙ දමෙත්වා අගමාසි। තතියං – පඤ්චභික්ඛුසතපරිවාරො ආගන්ත්වා මහාචෙතියට්ඨානෙ ච ථූපාරාමචෙතියට්ඨානෙ ච මහාබොධිපතිට්ඨිතට්ඨානෙ ච මහියඞ්ගණචෙතියට්ඨානෙ ච මුතියඞ්ගණචෙතියට්ඨානෙ ච දීඝවාපිචෙතියට්ඨානෙ ච කල්යාණියචෙතියට්ඨානෙ ච නිරොධසමාපත්තිං සමාපජ්ජිත්වා නිසීදි। ඉදමස්ස චතුත්ථං ධාතුසරීරෙන ආගමනං।
bod:ධාතුසරීරතො <pb V=1.63/> ච පනස්ස නික්ඛන්තඋදකඵුසිතෙහි සකලතම්බපණ්ණිතලෙ න කොචි අඵුට්ඨොකාසො නාම අහොසි। එවමස්ස තං ධාතුසරීරං උදකඵුසිතෙහි තම්බපණ්ණිතලස්ස පරිළාහං වූපසමෙත්වා මහාජනස්ස පාටිහාරියං දස්සෙත්වා ඔතරිත්වා රඤ්ඤො මත්ථකෙ පතිට්ඨාසි <pb P=1.90/>। රාජා සඵලං මනුස්සපටිලාභං මඤ්ඤමානො මහන්තං සක්කාරං කරිත්වා ධාතුං පතිට්ඨාපෙසි। සහ ධාතුපතිට්ඨාපනෙන මහාභූමිචාලො අහොසි। තස්මිඤ්ච පන ධාතුපාටිහාරියෙ චිත්තං පසාදෙත්වා රඤ්ඤො භාතා අභයො නාම රාජකුමාරො පුරිසසහස්සෙන සද්ධිං පබ්බජි। චෙතරට්ඨගාමතො පඤ්ච දාරකසතානි පබ්බජිංසු, තථා ද්වාරමණ්ඩලාදීහි ගාමකෙහි නික්ඛමිත්වා පඤ්චපඤ්ච <pb M=1.67/> දාරකසතානි සබ්බානිපි අන්තොනගරතො ච බහිනගරතො ච පබ්බජිතානි තිංසභික්ඛුසහස්සානි අහෙසුං। නිට්ඨිතෙ පන ථූපස්මිං රාජා ච රාජභාතිකා ච දෙවියො ච දෙවනාගයක්ඛානම්පි විම්හයකරං පච්චෙකං පච්චෙකං පූජං අකංසු। නිට්ඨිතාය පන ධාතුපූජාය පතිට්ඨිතෙ ධාතුවරෙ මහින්දත්ථෙරො මෙඝවනුය්යානමෙව ගන්ත්වා වාසං කප්පෙසි।
bod:තස්මිං ඛො පන සමයෙ අනුළා දෙවී පබ්බජිතුකාමා හුත්වා රඤ්ඤො ආරොචෙසි। රාජා තස්සා වචනං සුත්වා ථෙරං එතදවොච – “අනුළා, භන්තෙ, දෙවී පබ්බජිතුකාමා, පබ්බාජෙථ න”න්ති। “න, මහාරාජ, අම්හාකං මාතුගාමං පබ්බාජෙතුං කප්පති। පාටලිපුත්තෙ පන මය්හං භගිනී සඞ්ඝමිත්තත්ථෙරී නාම අත්ථි, තං පක්කොසාපෙහි। ඉමස්මිඤ්ච පන, මහාරාජ, දීපෙ පුරිමකානං තිණ්ණං සම්මාසම්බුද්ධානං බොධි පතිට්ඨාසි। අම්හාකම්පි භගවතො සරසරංසිජාලවිස්සජ්ජනකෙන බොධිනා ඉධ පතිට්ඨාතබ්බං, තස්මා තථා සාසනං පහිණෙය්යාසි යථා සඞ්ඝමිත්තා බොධිං ගහෙත්වා ආගච්ඡෙය්යා”ති।
bod:“සාධු, භන්තෙ”ති රාජා ථෙරස්ස වචනං සම්පටිච්ඡිත්වා අමච්චෙහි සද්ධිං මන්තෙන්තො අරිට්ඨං නාම අත්තනො භාගිනෙය්යං ආහ – “සක්ඛිස්සසි ත්වං, තාත, පාටලිපුත්තං ගන්ත්වා මහාබොධිනා සද්ධිං අය්යං සඞ්ඝමිත්තත්ථෙරිං ආනෙතු”න්ති? “සක්ඛිස්සාමි, දෙව, සචෙ මෙ පබ්බජ්ජං අනුජානිස්සසී”ති। “ගච්ඡ, තාත <pb P=1.91/>, ථෙරිං ආනෙත්වා පබ්බජාහී”ති। සො රඤ්ඤො ච ථෙරස්ස ච සාසනං ගහෙත්වා ථෙරස්ස අධිට්ඨානවසෙන එකදිවසෙනෙව ජම්බුකොලපට්ටනං ගන්ත්වා නාවං අභිරුහිත්වා සමුද්දං අතික්කමිත්වා පාටලිපුත්තමෙව අගමාසි। අනුළාපි ඛො දෙවී පඤ්චහි කඤ්ඤාසතෙහි පඤ්චහි ච අන්තෙපුරිකාසතෙහි සද්ධිං දස සීලානි සමාදියිත්වා කාසායානි වත්ථානි අච්ඡාදෙත්වා නගරස්ස එකදෙසෙ උපස්සයං කාරාපෙත්වා නිවාසං කප්පෙසි। අරිට්ඨොපි තංදිවසමෙව රඤ්ඤො සාසනං අප්පෙසි, එවඤ්ච අවොච – “පුත්තො තෙ, දෙව, මහින්දත්ථෙරො එවමාහ – ‘සහායකස්ස කිර තෙ දෙවානම්පියතිස්සස්ස රඤ්ඤො භාතු ජායා අනුළා නාම දෙවී පබ්බජිතුකාමා <pb V=1.64/>, තං පබ්බාජෙතුං අය්යං සඞ්ඝමිත්තත්ථෙරිං පහිණථ, අය්යායෙව ච සද්ධිං මහාබොධි’”න්ති। ථෙරස්ස සාසනං ආරොචෙත්වා සඞ්ඝමිත්තත්ථෙරිං උපසඞ්කමිත්වා එවමාහ – “අය්යෙ, තුම්හාකං භාතා මහින්දත්ථෙරො මං තුම්හාකං සන්තිකං පෙසෙසි, දෙවානම්පියතිස්සස්ස රඤ්ඤො භාතු ජායා අනුළා නාම දෙවී <pb M=1.68/> පඤ්චහි කඤ්ඤාසතෙහි, පඤ්චහි ච අන්තෙපුරිකාසතෙහි සද්ධිං පබ්බජිතුකාමා, තං කිර ආගන්ත්වා පබ්බාජෙථා”ති। සා තාවදෙව තුරිතතුරිතා රඤ්ඤො සන්තිකං ගන්ත්වා එවමාහ – “මහාරාජ, මය්හං භාතා මහින්දත්ථෙරො එවං පහිණි, ‘රඤ්ඤො කිර භාතු ජායා අනුළා නාම දෙවී පඤ්චහි කඤ්ඤාසතෙහි පඤ්චහි ච අන්තෙපුරිකාසතෙහි සද්ධිං පබ්බජිතුකාමා මය්හං ආගමනං උදික්ඛති’। ගච්ඡාමහං, මහාරාජ, තම්බපණ්ණිදීප”න්ති।
bod:රාජා ආහ – “අම්ම, පුත්තොපි මෙ මහින්දත්ථෙරො නත්තා ච මෙ සුමනසාමණෙරො මං ඡින්නහත්ථං විය කරොන්තා තම්බපණ්ණිදීපං <pb P=1.92/> ගතා। තස්ස මය්හං තෙපි අපස්සන්තස්ස උප්පන්නො සොකො තව මුඛං පස්සන්තස්ස වූපසම්මති! අලං, අම්ම, මා ත්වං අගමාසී”ති। “භාරියං මෙ, මහාරාජ, භාතු වචනං; අනුළාපි ඛත්තියා ඉත්ථිසහස්සපරිවුතා පබ්බජ්ජාපුරෙක්ඛාරා මං පටිමානෙති; ගච්ඡාමහං, මහාරාජා”ති। “තෙන හි, අම්ම, මහාබොධිං ගහෙත්වා ගච්ඡාහී”ති। කුතො රඤ්ඤො මහාබොධි? රාජා කිර තතො පුබ්බෙ එව ධාතුග්ගහණත්ථාය අනාගතෙ සුමනෙ ලඞ්කාදීපං මහාබොධිං පෙසෙතුකාමො, “කථං නු ඛො අසත්ථඝාතාරහං මහාබොධිං පෙසෙස්සාමී”ති උපායං අපස්සන්තො මහාදෙවං නාම අමච්චං පුච්ඡි। සො ආහ – “සන්ති, දෙව, බහූ පණ්ඩිතා භික්ඛූ”ති। තං සුත්වා රාජා භික්ඛුසඞ්ඝස්ස භත්තං පටියාදෙත්වා භත්තකිච්චාවසානෙ සඞ්ඝං පුච්ඡි – “ගන්තබ්බං නු ඛො, භන්තෙ, භගවතො මහාබොධිනා ලඞ්කාදීපං නො”ති? සඞ්ඝො මොග්ගලිපුත්තතිස්සත්ථෙරස්ස භාරං අකාසි।
bod:ථෙරො “ගන්තබ්බං, මහාරාජ, මහාබොධිනා ලඞ්කාදීප”න්ති වත්වා භගවතො <b>පඤ්ච</b> <b>මහාඅධිට්ඨානානි</b> කථෙසි। කතමානි පඤ්ච? භගවා කිර මහාපරිනිබ්බානමඤ්චෙ නිපන්නො ලඞ්කාදීපෙ මහාබොධිපතිට්ඨාපනත්ථාය “අසොකමහාරාජා මහාබොධිග්ගහණත්ථං ගමිස්සති, තදා මහාබොධිස්ස දක්ඛිණසාඛා සයමෙව ඡිජ්ජිත්වා සුවණ්ණකටාහෙ පතිට්ඨාතූ”ති අධිට්ඨාසි – ඉදමෙකමධිට්ඨානං।
bod:තත්ථ පතිට්ඨානකාලෙ ච “මහාබොධි හිමවලාහකගබ්භං පවිසිත්වා පතිට්ඨාතූ”ති අධිට්ඨාසි – ඉදං දුතියමධිට්ඨානං।
bod:“සත්තමෙ <pb M=1.69/> <pb V=1.65/> දිවසෙ හිමවලාහකගබ්භතො ඔරුය්හ සුවණ්ණකටාහෙ පතිට්ඨහන්තො පත්තෙහි ච ඵලෙහි ච ඡබ්බණ්ණරංසියො මුඤ්චතූ”ති අධිට්ඨාසි – ඉදං තතියමධිට්ඨානං।
bod:“ථූපාරාමෙ දක්ඛිණක්ඛකධාතු චෙතියම්හි පතිට්ඨානදිවසෙ යමකපාටිහාරියං කරොතූ”ති අධිට්ඨාසි – ඉදං චතුත්ථං අධිට්ඨානං।
bod:ලඞ්කාදීපම්හියෙව මෙ දොණමත්තා ධාතුයො මහාචෙතියම්හි පතිට්ඨානකාලෙ <pb P=1.93/> බුද්ධවෙසං ගහෙත්වා වෙහාසං අබ්භුග්ගන්ත්වා යමකපාටිහාරියං කරොන්තූ”ති අධිට්ඨාසි – ඉදං පඤ්චමං අධිට්ඨානන්ති।
bod:රාජා ඉමානි පඤ්ච මහාඅධිට්ඨානානි සුත්වා පසන්නචිත්තො පාටලිපුත්තතො යාව මහාබොධි තාව මග්ගං පටිජග්ගාපෙත්වා සුවණ්ණකටාහත්ථාය බහුං සුවණ්ණං නීහරාපෙසි। තාවදෙව ච රඤ්ඤො චිත්තං ඤත්වා විස්සකම්මදෙවපුත්තො කම්මාරවණ්ණං නිම්මිනිත්වා පුරතො අට්ඨාසි। රාජා තං දිස්වා “තාත, ඉමං සුවණ්ණං ගහෙත්වා කටාහං කරොහී”ති ආහ। “පමාණං, දෙව, ජානාථා”ති? “ත්වමෙව, තාත, ඤත්වා කරොහී”ති। “සාධු, දෙව, කරිස්සාමී”ති සුවණ්ණං ගහෙත්වා අත්තනො ආනුභාවෙන හත්ථෙන පරිමජ්ජිත්වා සුවණ්ණකටාහං නිම්මිනි නවහත්ථපරික්ඛෙපං පඤ්චහත්ථුබ්බෙධං තිහත්ථවික්ඛම්භං අට්ඨඞ්ගුලබහලං හත්ථිසොණ්ඩප්පමාණමුඛවට්ටිං। අථ රාජා සත්තයොජනායාමාය තියොජනවිත්ථාරාය මහතියා සෙනාය පාටලිපුත්තතො නික්ඛමිත්වා අරියසඞ්ඝමාදාය මහාබොධිසමීපං අගමාසි। සෙනා සමුස්සිතධජපටාකං නානාරතනවිචිත්තං අනෙකාලඞ්කාරපඅමණ්ඩිතං නානාවිධකුසුමසමාකිණ්ණං අනෙකතූරියසඞ්ඝුට්ඨං මහාබොධිං පරික්ඛිපි। රාජා සහස්සමත්තෙ ගණපාමොක්ඛෙ මහාථෙරෙ ගහෙත්වා සකලජම්බුදීපෙ පත්තාභිසෙකානං රාජූනං සහස්සෙන අත්තානඤ්ච මහාබොධිඤ්ච පරිවාරාපෙත්වා මහාබොධිමූලෙ ඨත්වා මහාබොධිං උල්ලොකෙසි। මහාබොධිස්ස ඛන්ධඤ්ච දක්ඛිණමහාසාඛාය චතුහත්ථප්පමාණප්පදෙසඤ්ච ඨපෙත්වා අවසෙසං අදස්සනං අගමාසි।
bod:රාජා තං පාටිහාරියං දිස්වා උප්පන්නපීතිපාමොජ්ජො “අහං, භන්තෙ, ඉමං පාටිහාරියං දිස්වා තුට්ඨො මහාබොධිං සකලජම්බුදීපරජ්ජෙන පූජෙමී”ති භික්ඛුසඞ්ඝස්ස වත්වා අභිසෙකං අදාසි। තතො <pb P=1.94/> පුප්ඵගන්ධාදීහි පූජෙත්වා තික්ඛත්තුං පදක්ඛිණං කත්වා අට්ඨසු ඨානෙසු වන්දිත්වා උට්ඨාය අඤ්ජලිං පග්ගය්හ <pb M=1.70/> ඨත්වා සච්චවචනකිරියාය බොධිං ගණ්හිතුකාමො භූමිතො යාව මහාබොධිස්ස දක්ඛිණසාඛා තාව උච්චං කත්වා ඨපිතස්ස සබ්බරතනමයපීඨස්ස උපරි සුවණ්ණකටාහං ඨපාපෙත්වා රතනපීඨං ආරුය්හ සුවණ්ණතුලිකං ගහෙත්වා මනොසිලාය ලෙඛං කත්වා “යදි මහාබොධිනා ලඞ්කාදීපෙ පතිට්ඨාතබ්බං, යදි චාහං බුද්ධසාසනෙ නිබ්බෙමතිකො භවෙය්යං, මහාබොධි <pb V=1.66/> සයමෙව ඉමස්මිං සුවණ්ණකටාහෙ ඔරුය්හ පතිට්ඨාතූ”ති සච්චවචනකිරියමකාසි। සහ සච්චකිරියාය බොධිසාඛා මනොසිලාය පරිච්ඡින්නට්ඨානෙ ඡිජ්ජිත්වා ගන්ධකලලපූරස්ස සුවණ්ණකටාහස්ස උපරි අට්ඨාසි। තස්ස උබ්බෙධෙන දසහත්ථො ඛන්ධො හොති චතුහත්ථා පඤ්ච මහාසාඛා පඤ්චහියෙව ඵලෙහි පටිමණ්ඩිතා, ඛුද්දකසාඛානං පන සහස්සං। අථ රාජා මූලලෙඛාය උපරි තිවඞ්ගුලප්පදෙසෙ අඤ්ඤං ලෙඛං පරිච්ඡින්දි। තතො තාවදෙව පුප්ඵුළකා හුත්වා දස මහාමූලානි නික්ඛමිංසු। පුන උපරූපරි තිවඞ්ගුලෙ තිවඞ්ගුලෙ අඤ්ඤා නව ලෙඛා පරිච්ඡින්දි। තාහිපි දස දස පුප්ඵුළකා හුත්වා නවුති මූලානි නික්ඛමිංසු। පඨමකා දස මහාමූලා චතුරඞ්ගුලමත්තං නික්ඛන්තා। ඉතරෙපි ගවක්ඛජාලසදිසං අනුසිබ්බන්තා නික්ඛන්තා। එත්තකං පාටිහාරියං රාජා රතනපීඨමත්ථකෙ ඨිතොයෙව දිස්වා අඤ්ජලිං පග්ගය්හ මහානාදං නදි। අනෙකානි භික්ඛුසහස්සානි සාධුකාරමකංසු। සකලරාජසෙනා උන්නාදිනී අහොසි। චෙලුක්ඛෙපසතසහස්සානි පවත්තයිංසු। භූමට්ඨකදෙවෙ ආදිං කත්වා යාව බ්රහ්මකායිකා දෙවා <pb P=1.95/> තාව සාධුකාරං පවත්තයිංසු। රඤ්ඤො ඉමං පාටිහාරියං පස්සන්තස්ස පීතියා නිරන්තරං ඵුටසරීරස්ස අඤ්ජලිං පග්ගහෙත්වා ඨිතස්සෙව මහාබොධි මූලසතෙන සුවණ්ණකටාහෙ පතිට්ඨාසි। දස මහාමූලානි සුවණ්ණකටාහතලං ආහච්ච අට්ඨංසු। අවසෙසානි නවුති ඛුද්දකමූලානි අනුපුබ්බෙන වඩ්ඪනකානි හුත්වා ගන්ධකලලෙ ඔරුය්හ ඨිතානි।
bod:එවං සුවණ්ණකටාහෙ පතිට්ඨිතමත්තෙ මහාබොධිම්හි මහාපථවී චලි। ආකාසෙ දෙවදුන්දුභියො ඵලිංසු। පබ්බතානං නච්චෙහි දෙවානං සාධුකාරෙහි යක්ඛානං හිඞ්කාරෙහි අසුරානං ථුතිජප්පෙහි බ්රහ්මානං අප්ඵොටනෙහි මෙඝානං ගජ්ජිතෙහි චතුප්පදානං රවෙහි පක්ඛීනං රුතෙහි සබ්බතාළාවචරානං <pb M=1.71/> සකසකපටිභානෙහි පථවීතලතො යාව බ්රහ්මලොකා තාව එකකොලාහලං එකනින්නාදං අහොසි। පඤ්චසු සාඛාසු ඵලතො ඵලතො ඡබ්බණ්ණරංසියො නික්ඛමිත්වා සකලචක්කවාළං රතනගොපානසීවිනද්ධං විය කුරුමානා යාව බ්රහ්මලොකා අබ්භුග්ගච්ඡිංසු। තං ඛණතො ච පන පභුති සත්ත දිවසානි මහාබොධි හිමවලාහකගබ්භං පවිසිත්වා අට්ඨාසි। න කොචි මහාබොධිං පස්සති। රාජා රතනපීඨතො ඔරුය්හ සත්ත දිවසානි මහාබොධිපූජං කාරෙසි। සත්තමෙ දිවසෙ සබ්බදිසාහි හිමා ච ඡබ්බණ්ණරංසියො ච ආවත්තිත්වා මහාබොධිමෙව පවිසිංසු। විගතහිමවලාහකෙ විප්පසන්නෙ චක්කවාළගබ්භෙ මහාබොධි පරිපුණ්ණඛන්ධසාඛාපසාඛො <pb P=1.96/> පඤ්චඵලපටිමණ්ඩිතො සුවණ්ණකටාහෙ පතිට්ඨිතොව පඤ්ඤායිත්ථ। රාජා මහාබොධිං දිස්වා තෙහි පාටිහාරියෙහි සඤ්ජාතපීතිපාමොජ්ජො “සකලජම්බුදීපරජ්ජෙන තරුණමහාබොධිං පූජෙස්සාමී”ති අභිසෙකං දත්වා සත්ත දිවසානි මහාබොධිට්ඨානෙයෙව අට්ඨාසි।
bod:මහාබොධි <pb V=1.67/> පුබ්බකත්තිකපවාරණාදිවසෙ සායන්හසමයෙ පඨමං සුවණ්ණකටාහෙ පතිට්ඨහි। තතො හිමගබ්භසත්තාහං අභිසෙකසත්තාහඤ්ච වීතිනාමෙත්වා කාළපක්ඛස්ස උපොසථදිවසෙ රාජා එකදිවසෙනෙව පාටලිපුත්තං පවිසිත්වා කත්තිකජුණ්හපක්ඛස්ස පාටිපදදිවසෙ මහාබොධිං පාචීනමහාසාලමූලෙ ඨපෙසි। සුවණ්ණකටාහෙ පතිට්ඨිතදිවසතො සත්තරසමෙ දිවසෙ මහාබොධිස්ස අභිනවඞ්කුරා පාතුරහෙසුං। තෙ දිස්වාපි පසන්නො රාජා පුන මහාබොධිං රජ්ජෙන පූජෙන්තො සකලජම්බුදීපාභිසෙකමදාසි। තදා සුමනසාමණෙරො කත්තිකපුණ්ණමදිවසෙ ධාතුග්ගහණත්ථං ගතො මහාබොධිස්ස කත්තිකඡණපූජං අද්දස। එවං මහාබොධිමණ්ඩතො ආනෙත්වා පාටලිපුත්තෙ ඨපිතං මහාබොධිං සන්ධාය ආහ – “තෙන හි, අම්ම, මහාබොධිං ගහෙත්වා ගච්ඡාහී”ති। සා “සාධූ”ති සම්පටිච්ඡි।
bod:රාජා මහාබොධිරක්ඛණත්ථාය අට්ඨාරස දෙවතාකුලානි, අට්ඨ අමච්චකුලානි, අට්ඨ බ්රාහ්මණකුලානි, අට්ඨ කුටුම්බියකුලානි, අට්ඨ ගොපකකුලානි, අට්ඨ තරච්ඡකුලානි, අට්ඨ ච කාලිඞ්ගකුලානි දත්වා උදකසිඤ්චනත්ථාය ච අට්ඨ සුවණ්ණඝටෙ, අට්ඨ ච රජතඝටෙ දත්වා ඉමිනා පරිවාරෙන මහාබොධිං <pb M=1.72/> ගඞ්ගාය නාවං <pb P=1.97/> ආරොපෙත්වා සයම්පි නගරතො නික්ඛමිත්වා විජ්ඣාටවිං සමතික්කම්ම අනුපුබ්බෙන සත්තහි දිවසෙහි තාමලිත්තිං අනුප්පත්තො। අන්තරාමග්ගෙ දෙවනාගමනුස්සා උළාරං මහාබොධිපූජං අකංසු। රාජාපි සමුද්දතීරෙ සත්ත දිවසානි මහාබොධිං ඨපෙත්වා සකලජම්බුදීපමහාරජ්ජං අදාසි। ඉදමස්ස තතියං ජම්බුදීපරජ්ජසම්පදානං හොති।
bod:එවං මහාරජ්ජෙන පූජෙත්වා මාගසිරමාසස්ස පඨමපාටිපදදිවසෙ අසොකො ධම්මරාජා මහාබොධිං උක්ඛිපිත්වා ගලප්පමාණං උදකං ඔරුය්හ නාවායං පතිට්ඨාපෙත්වා සඞ්ඝමිත්තත්ථෙරිම්පි සපරිවාරං නාවං ආරොපෙත්වා අරිට්ඨං අමච්චං එතදවොච – “අහං, තාත, මහාබොධිං තික්ඛත්තුං සකලජම්බුදීපරජ්ජෙන පූජෙත්වා ගලප්පමාණං උදකං ඔරුය්හ මම සහායකස්ස පෙසෙසිං, සොපි එවමෙව මහාබොධිං පූජෙතූ”ති। එවං සහායකස්ස සාසනං දත්වා “ගච්ඡති වතරෙ, දසබලස්ස සරසරංසිජාලං විමුඤ්චන්තො මහාබොධිරුක්ඛො”ති වන්දිත්වා අඤ්ජලිං පග්ගහෙත්වා අස්සූනි පවත්තයමානො අට්ඨාසි। සාපි ඛො මහාබොධිසමාරූළ්හා නාවා පස්සතො පස්සතො මහාරාජස්ස මහාසමුද්දතලං පක්ඛන්තා। මහාසමුද්දෙපි සමන්තා යොජනං වීචියො වූපසන්තා; පඤ්ච වණ්ණානි පදුමානි පුප්ඵිතානි; අන්තලික්ඛෙ දිබ්බානි තූරියානි පවජ්ජිංසු; ආකාසෙ ජලජථලජරුක්ඛාදිසන්නිස්සිතාහි දෙවතාහි පවත්තිතා අතිවිය උළාරා පූජා අහොසි। සඞ්ඝමිත්තත්ථෙරීපි සුපණ්ණරූපෙන මහාසමුද්දෙ නාගකුලානි සන්තාසෙසි। තෙ ච උත්රස්තරූපා නාගා ආගන්ත්වා තං විභූතිං පස්සිත්වා ථෙරිං යාචිත්වා මහාබොධිං නාගභවනං අතිහරිත්වා සත්ත දිවසානි <pb V=1.68/> නාගරජ්ජෙන <pb P=1.98/> පූජෙත්වා පුන නාවායං පතිට්ඨාපෙසුං। තංදිවසමෙව නාවා ජම්බුකොලපට්ටනං අගමාසි। අසොකමහාරාජාපි මහාබොධිවියොගදුක්ඛිතො කන්දිත්වා රොදිත්වා යාව දස්සනවිසයං ඔලොකෙත්වා පටිනිවත්ති।
bod:දෙවානම්පියතිස්සො මහාරාජාපි ඛො සුමනසාමණෙරස්ස වචනෙන මාගසිරමාසස්ස පඨමපාටිපදදිවසතො පභුති උත්තරද්වාරතො පට්ඨාය යාව ජම්බුකොලපට්ටනං තාව මග්ගං සොධාපෙත්වා අලඞ්කාරාපෙත්වා නගරතො නික්ඛමනදිවසෙ උත්තරද්වාරසමීපෙ සමුද්දසාලවත්ථුස්මිං ඨිතොයෙව තාය විභූතියා මහාසමුද්දෙ ආගච්ඡන්තංයෙව මහාබොධිං ථෙරස්ස <pb M=1.73/> ආනුභාවෙන දිස්වා තුට්ඨමානසො නික්ඛමිත්වා සබ්බං මග්ගං පඤ්චවණ්ණෙහි පුප්ඵෙහි ඔකිරාපෙන්තො අන්තරන්තරෙ පුප්ඵඅග්ඝියානි ඨපෙන්තො එකාහෙනෙව ජම්බුකොලපට්ටනං ගන්ත්වා සබ්බතාළාවචරපරිවුතො පුප්ඵධූමගන්ධවාසාදීහි පූජයමානො ගලප්පමාණං උදකං ඔරුය්හ “ආගතො වතරෙ, දසබලස්ස සරසරංසිජාලවිස්සජ්ජනකො මහාබොධිරුක්ඛො”ති පසන්නචිත්තො මහාබොධිං උක්ඛිපිත්වා උත්තමඞ්ගෙ සිරස්මිං පතිට්ඨාපෙත්වා මහාබොධිං පරිවාරෙත්වා ආගතෙහි සොළසහි ජාතිසම්පන්නකුලෙහි සද්ධිං සමුද්දතො පච්චුත්තරිත්වා සමුද්දතීරෙ මහාබොධිං ඨපෙත්වා තීණි දිවසානි සකලතම්බපණ්ණිදීපරජ්ජෙන පූජෙසි, සොළසන්නං ජාතිසම්පන්නකුලානං රජ්ජං විචාරෙසි। අථ චතුත්ථෙ දිවසෙ මහාබොධිං ආදාය උළාරං පූජං කුරුමානො අනුපුබ්බෙන අනුරාධපුරං සම්පත්තො। අනුරාධපුරෙපි මහාසක්කාරං කත්වා චාතුද්දසීදිවසෙ වඩ්ඪමානකච්ඡායාය මහාබොධිං උත්තරද්වාරෙන පවෙසෙත්වා නගරමජ්ඣෙන අතිහරන්තො <pb P=1.99/> දක්ඛිණද්වාරෙන නික්ඛමිත්වා දක්ඛිණද්වාරතො පඤ්චධනුසතිකෙ ඨානෙ යත්ථ අම්හාකං සම්මාසම්බුද්ධො නිරොධසමාපත්තිං සමාපජ්ජිත්වා නිසීදි, පුරිමකා ච තයො සම්මාසම්බුද්ධා සමාපත්තිං අප්පෙත්වා නිසීදිංසු, යත්ථ කකුසන්ධස්ස භගවතො මහාසිරීසබොධි, කොනාගමනස්ස භගවතො උදුම්බරබොධි, කස්සපසම්මාසම්බුද්ධස්ස ච නිග්රොධබොධි පතිට්ඨාසි, තස්මිං මහාමෙඝවනුය්යානස්ස තිලකභූතෙ සුමනසාමණෙරස්ස වචනෙන පඨමමෙව කතභූමිපරිකම්මෙ රාජවත්ථුද්වාරකොට්ඨකට්ඨානෙ මහාබොධිං පතිට්ඨාපෙසි।
bod:කථං? තානි කිර බොධිං පරිවාරෙත්වා ආගතානි සොළස ජාතිසම්පන්නකුලානි රාජවෙසං ගණ්හිංසු। රාජා දොවාරිකවෙසං ගණ්හි। සොළස කුලානි මහාබොධිං ගහෙත්වා ඔරොපයිංසු। මහාබොධි තෙසං හත්ථතො මුත්තසමනන්තරමෙව අසීතිහත්ථප්පමාණං වෙහාසං අබ්භුග්ගන්ත්වා ඡබ්බණ්ණරංසියො මුඤ්චි। රංසියො සකලදීපං පත්ථරිත්වා උපරි බ්රහ්මලොකං ආහච්ච අට්ඨංසු। මහාබොධිපාටිහාරියං දිස්වා සඤ්ජාතප්පසාදානි දසපුරිසසහස්සානි අනුපුබ්බවිපස්සනං පට්ඨපෙත්වා අරහත්තං පත්වා පබ්බජිංසු। යාව සූරියත්ථඞ්ගමා මහාබොධි අන්තලික්ඛෙ අට්ඨාසි। අත්ථඞ්ගමිතෙ පන <pb V=1.69/> සූරියෙ රොහිණිනක්ඛත්තෙන පථවියං පතිට්ඨාසි। සහ බොධිපතිට්ඨානා උදකපරියන්තං කත්වා මහාපථවී අකම්පි। පතිට්ඨහිත්වා ච පන මහාබොධි සත්ත දිවසානි හිමගබ්භෙ සන්නිසීදි। ලොකස්ස අදස්සනං අගමාසි। සත්තමෙ <pb M=1.74/> දිවසෙ විගතවලාහකං නභං අහොසි। ඡබ්බණ්ණරංසියො ජලන්තා විප්ඵුරන්තා නිච්ඡරිංසු। මහාබොධිස්ස ඛන්ධො ච සාඛායො ච පත්තානි <pb P=1.100/> ච පඤ්ච ඵලානි ච දස්සිංසු। මහින්දත්ථෙරො ච සඞ්ඝමිත්තත්ථෙරී ච රාජා ච සපරිවාරා මහාබොධිට්ඨානමෙව අගමංසු। යෙභුය්යෙන ච සබ්බෙ දීපවාසිනො සන්නිපතිංසු। තෙසං පස්සන්තානංයෙව උත්තරසාඛතො එකං ඵලං පච්චිත්වා සාඛතො මුච්චි। ථෙරො හත්ථං උපනාමෙසි। ඵලං ථෙරස්ස හත්ථෙ පතිට්ඨාසි। තං ථෙරො “රොපය, මහාරාජා”ති රඤ්ඤො අදාසි। රාජා ගහෙත්වා සුවණ්ණකටාහෙ මධුරපංසුං ආකිරිත්වා ගන්ධකලලං පූරෙත්වා රොපෙත්වා මහාබොධිආසන්නට්ඨානෙ ඨපෙසි। සබ්බෙසං පස්සන්තානංයෙව චතුහත්ථප්පමාණා අට්ඨ තරුණබොධිරුක්ඛා උට්ඨහිංසු। රාජා තං අච්ඡරියං දිස්වා අට්ඨ තරුණබොධිරුක්ඛෙ සෙතච්ඡත්තෙන පූජෙත්වා අභිසෙකං අදාසි। තතො එකං බොධිරුක්ඛං ආගමනකාලෙ මහාබොධිනා පඨමපතිට්ඨිතොකාසෙ ජම්බුකොලපට්ටනෙ රොපයිංසු, එකං තවක්කබ්රාහ්මණස්ස ගාමද්වාරෙ, එකං ථූපාරාමෙ, එකං ඉස්සරනිම්මානවිහාරෙ, එකං පඨමචෙතියට්ඨානෙ, එකං චෙතියපබ්බතෙ, එකං රොහණජනපදම්හි කාජරගාමෙ, එකං රොහණජනපදම්හියෙව චන්දනගාමෙ। ඉතරෙසං චතුන්නං ඵලානං බීජෙහි ජාතෙ ද්වත්තිංස බොධිතරුණෙ යොජනියආරාමෙසු පතිට්ඨාපෙසුං।
bod:එවං පුත්තනත්තුපරම්පරාය සමන්තා දීපවාසීනං හිතාය සුඛාය පතිට්ඨිතෙ දසබලස්ස ධම්මධජභූතෙ මහාබොධිම්හි <pb P=1.101/> අනුළා දෙවී පඤ්චහි කඤ්ඤාසතෙහි පඤ්චහි ච අන්තෙපුරිකාසතෙහීති මාතුගාමසහස්සෙන සද්ධිං සඞ්ඝමිත්තත්ථෙරියා සන්තිකෙ පබ්බජිත්වා නචිරස්සෙව සපරිවාරා අරහත්තෙ පතිට්ඨාසි। අරිට්ඨොපි ඛො රඤ්ඤො භාගිනෙය්යො පඤ්චහි පුරිසසතෙහි සද්ධිං ථෙරස්ස සන්තිකෙ පබ්බජිත්වා නචිරස්සෙව සපරිවාරො අරහත්තෙ පතිට්ඨාසි।
bod:අථෙකදිවසං රාජා මහාබොධිං වන්දිත්වා ථෙරෙන සද්ධිං ථූපාරාමං ගච්ඡති। තස්ස ලොහපාසාදට්ඨානං සම්පත්තස්ස පුරිසා පුප්ඵානි අභිහරිංසු। රාජා ථෙරස්ස පුප්ඵානි අදාසි। ථෙරො පුප්ඵෙහි ලොහපාසාදට්ඨානං පූජෙසි। පුප්ඵෙසු භූමියං පතිතමත්තෙසු මහාභූමිචාලො අහොසි। රාජා “කස්මා, භන්තෙ, භූමි චලිතා”ති පුච්ඡි। “ඉස්මිං, මහාරාජ, ඔකාසෙ සඞ්ඝස්ස අනාගතෙ උපොසථාගාරං භවිස්සති, තස්සෙතං පුබ්බනිමිත්ත”න්ති।
bod:රාජා <pb M=1.75/> පුන ථෙරෙන සද්ධිං ගච්ඡන්තො අම්බඞ්ගණට්ඨානං පත්තො। තත්ථස්ස වණ්ණගන්ධසම්පන්නං අතිමධුරරසං එකං අම්බපක්කං ආහරීයිත්ථ। රාජා තං ථෙරස්ස පරිභොගත්ථාය අදාසි। ථෙරො තත්ථෙව <pb V=1.70/> පරිභුඤ්ජිත්වා “ඉදං එත්ථෙව රොපෙථා”ති ආහ। රාජා තං අම්බට්ඨිං ගහෙත්වා තත්ථෙව රොපෙත්වා උදකං ආසිඤ්චි। සහ අම්බබීජරොපනෙන පථවී අකම්පි। රාජා “කස්මා, භන්තෙ, පථවී කම්පිත්ථා”ති පුච්ඡි। “ඉමස්මිං, මහාරාජ, ඔකාසෙ සඞ්ඝස්ස අනාගතෙ ‘අම්බඞ්ගණං’ නාම සන්නිපාතට්ඨානං භවිස්සති, තස්සෙතං පුබ්බනිමිත්ත”න්ති।
bod:රාජා තත්ථ අට්ඨ පුප්ඵමුට්ඨියො ඔකිරිත්වා වන්දිත්වා පුන ථෙරෙන සද්ධිං ගච්ඡන්තො මහාචෙතියට්ඨානං පත්තො। තත්ථස්ස පුරිසා චම්පකපුප්ඵානි අභිහරිංසු। තානි රාජා ථෙරස්ස අදාසි। ථෙරො මහාචෙතියට්ඨානං පුප්ඵෙහි පූජෙත්වා වන්දි। තාවදෙව මහාපථවී සඞ්කම්පි। රාජා “කස්මා, භන්තෙ, පථවී කම්පිත්ථා”ති පුච්ඡි। “ඉමස්මිං, මහාරාජ, ඔකාසෙ අනාගතෙ බුද්ධස්ස භගවතො අසදිසො මහාථූපො භවිස්සති, තස්සෙතං <pb P=1.102/> පුබ්බනිමිත්ත”න්ති। “අහමෙව කරොමි, භන්තෙ”ති। “අලං, මහාරාජ, තුම්හාකං අඤ්ඤං බහුකම්මං අත්ථි, තුම්හාකං පන නත්තා දුට්ඨගාමණී අභයො නාම කාරෙස්සතී”ති। අථ රාජා “සචෙ, භන්තෙ, මය්හං නත්තා කරිස්සති, කතංයෙව මයා”ති ද්වාදසහත්ථං පාසාණත්ථම්භං ආහරාපෙත්වා “දෙවානම්පියතිස්සස්ස රඤ්ඤො නත්තා දුට්ඨගාමණී අභයො නාම ඉමස්මිං පදෙසෙ ථූපං කරොතූ”ති අක්ඛරානි ලිඛාපෙත්වා පතිට්ඨාපෙත්වා වන්දිත්වා ථෙරං පුච්ඡි – “පතිට්ඨිතං නු ඛො, භන්තෙ, තම්බපණ්ණිදීපෙ සාසන”න්ති? “පතිට්ඨිතං, මහාරාජ, සාසනං; මූලානි පනස්ස න තාව ඔතරන්තී”ති। “කදා පන, භන්තෙ මූලානි ඔතිණ්ණානි නාම භවිස්සන්තී”ති? “යදා, මහාරාජ, තම්බපණ්ණිදීපකානං මාතාපිතූනං තම්බපණ්ණිදීපෙ ජාතො දාරකො තම්බපණ්ණිදීපෙ පබ්බජිත්වා තම්බපණ්ණිදීපම්හියෙව විනයං උග්ගහෙත්වා තම්බපණ්ණිදීපෙ වාචෙස්සති, තදා සාසනස්ස මූලානි ඔතිණ්ණානි නාම භවිස්සන්තී”ති। “අත්ථි පන, භන්තෙ, එදිසො භික්ඛූ”ති? “අත්ථි, මහාරාජ, මහාඅරිට්ඨො භික්ඛු පටිබලො එතස්මිං කම්මෙ”ති। “මයා එත්ථ, භන්තෙ, කිං කත්තබ්බ”න්ති? “මණ්ඩපං, මහාරාජ, කාතුං වට්ටතී”ති। “සාධු, භන්තෙ”ති රාජා මෙඝවණ්ණාභයස්ස අමච්චස්ස පරිවෙණට්ඨානෙ මහාසඞ්ගීතිකාලෙ අජාතසත්තුමහාරාජෙන කතමණ්ඩපප්පකාරං රාජානුභාවෙන මණ්ඩපං කාරෙත්වා සබ්බතාළාවචරෙ සකසකසිප්පෙසු පයොජෙත්වා “සාසනස්ස මූලානි ඔතරන්තානි <pb M=1.76/> පස්සිස්සාමී”ති අනෙකපුරිසසහස්සපරිවුතො ථූපාරාමං අනුප්පත්තො।
bod:තෙන ඛො පන සමයෙන ථූපාරාමෙ අට්ඨසට්ඨි භික්ඛුසහස්සානි සන්නිපතිංසු। මහාමහින්දත්ථෙරස්ස ආසනං දක්ඛිණාභිමුඛං <pb P=1.103/> පඤ්ඤත්තං හොති। මහාඅරිට්ඨත්ථෙරස්ස ධම්මාසනං උත්තරාභිමුඛං පඤ්ඤත්තං හොති। අථ ඛො මහාඅරිට්ඨත්ථෙරො මහින්දත්ථෙරෙන අජ්ඣිට්ඨො අත්තනො අනුරූපෙන පත්තානුක්කමෙන ධම්මාසනෙ නිසීදි। මහින්දත්ථෙරපමුඛා අට්ඨසට්ඨි මහාථෙරා ධම්මාසනං පරිවාරෙත්වා <pb V=1.71/> නිසීදිංසු। රඤ්ඤොපි කනිට්ඨභාතා මත්තාභයත්ථෙරො නාම “ධුරග්ගාහො හුත්වා විනයං උග්ගණ්හිස්සාමී”ති පඤ්චහි භික්ඛුසතෙහි සද්ධිං මහාඅරිට්ඨත්ථෙරස්ස ධම්මාසනමෙව පරිවාරෙත්වා නිසීදි। අවසෙසාපි භික්ඛූ සරාජිකා ච පරිසා අත්තනො අත්තනො පත්තාසනෙ නිසීදිංසු।
bod:අථායස්මා මහාඅරිට්ඨත්ථෙරො තෙන සමයෙන බුද්ධො භගවා වෙරඤ්ජායං විහරති නළෙරුපුචිමන්දමූලෙති විනයනිදානං අභාසි। භාසිතෙ ච පනායස්මතා අරිට්ඨත්ථෙරෙන විනයනිදානෙ ආකාසං මහාවිරවං රවි। අකාලවිජ්ජුලතා නිච්ඡරිංසු। දෙවතා සාධුකාරං අදංසු। මහාපථවී උදකපරියන්තං කත්වා සඞ්කම්පි। එවං අනෙකෙසු පාටිහාරියෙසු වත්තමානෙසු ආයස්මා අරිට්ඨත්ථෙරො මහාමහින්දපමුඛෙහි අට්ඨසට්ඨියා පච්චෙකගණීහි ඛීණාසවමහාථෙරෙහි තදඤ්ඤෙහි ච අට්ඨසට්ඨිභික්ඛුසහස්සෙහි පරිවුතො පඨමකත්තිකපවාරණාදිවසෙ ථූපාරාමවිහාරමජ්ඣෙ සත්ථු කරුණාගුණදීපකං භගවතො අනුසිට්ඨිකරානං කායකම්මවචීකම්මවිප්ඵන්දිතවිනයනං විනයපිටකං පකාසෙසි। පකාසෙත්වා ච යාවතායුකං තිට්ඨමානො බහූනං වාචෙත්වා බහූනං හදයෙ පතිට්ඨාපෙත්වා අනුපාදිසෙසාය නිබ්බානධාතුයා පරිනිබ්බායි। තෙපි ඛො මහාමහින්දප්පමුඛා තස්මිං සමාගමෙ –
gax:“අට්ඨසට්ඨි <pb P=1.104/> මහාථෙරා, ධුරග්ගාහා සමාගතා।
gae:පච්චෙකගණිනො සබ්බෙ, ධම්මරාජස්ස සාවකා॥
gax:“ඛීණාසවා වසිප්පත්තා, තෙවිජ්ජා ඉද්ධිකොවිදා।
gae:උත්තමත්ථමභිඤ්ඤාය, අනුසාසිංසු රාජිනො॥
gax:“ආලොකං දස්සයිත්වාන, ඔභාසෙත්වා මහිං ඉමං।
gae:ජලිත්වා අග්ගික්ඛන්ධාව, නිබ්බායිංසු මහෙසයො”॥
bod:තෙසං <pb M=1.77/> පරිනිබ්බානතො අපරභාගෙ අඤ්ඤෙපි තෙසං ථෙරානං අන්තෙවාසිකා තිස්සදත්තකාළසුමන-දීඝසුමනාදයො ච මහාඅරිට්ඨත්ථෙරස්ස අන්තෙවාසිකා, අන්තෙවාසිකානං අන්තෙවාසිකා චාති එවං පුබ්බෙ වුත්තප්පකාරා ආචරියපරම්පරා ඉමං විනයපිටකං යාවජ්ජතනා ආනෙසුං। තෙන වුත්තං –
bod:“තතියසඞ්ගහතො පන උද්ධං ඉමං දීපං මහින්දාදීහි ආභතං, මහින්දතො උග්ගහෙත්වා කඤ්චි <pb V=1.72/> කාලං අරිට්ඨත්ථෙරාදීහි ආභතං, තතො යාවජ්ජතනා තෙසංයෙව අන්තෙවාසිකපරම්පරභූතාය ආචරියපරම්පරාය ආභත”න්ති।
bod:<b>කත්ථ පතිට්ඨිත</b>න්ති? යෙසං පාළිතො ච අත්ථතො ච අනූනං වත්තති, මණිඝටෙ පක්ඛිත්තතෙලමිව ඊසකම්පි න පග්ඝරති, එවරූපෙසු අධිමත්තසති-ගති-ධිති-මන්තෙසු ලජ්ජීසු කුක්කුච්චකෙසු සික්ඛාකාමෙසු පුග්ගලෙසු පතිට්ඨිතන්ති වෙදිතබ්බං। තස්මා විනයපතිට්ඨාපනත්ථං විනයපරියත්තියා ආනිසංසං සල්ලක්ඛෙත්වා සික්ඛාකාමෙන භික්ඛුනා විනයො පරියාපුණිතබ්බො।
bod:තත්රායං <b>විනයපරියත්තියා ආනිසංසො</b> – විනයපරියත්තිකුසලො හි පුග්ගලො සාසනෙ පටිලද්ධසද්ධානං කුලපුත්තානං මාතාපිතුට්ඨානියො හොති, තදායත්තා හි නෙසං පබ්බජ්ජා උපසම්පදා වත්තානුවත්තපටිපත්ති ආචාරගොචරකුසලතා। අපි චස්ස විනයපරියත්තිං නිස්සාය අත්තනො සීලක්ඛන්ධො සුගුත්තො හොති සුරක්ඛිතො; කුක්කුච්චපකතානං භික්ඛූනං පටිසරණං හොති; විසාරදො සඞ්ඝමජ්ඣෙ වොහරති; පච්චත්ථිකෙ සහධම්මෙන සුනිග්ගහිතං නිග්ගණ්හාති; සද්ධම්මට්ඨිතියා <pb P=1.105/> පටිපන්නො හොති। තෙනාහ භගවා – “පඤ්චිමෙ, භික්ඛවෙ, ආනිසංසා විනයධරෙ පුග්ගලෙ; අත්තනො සීලක්ඛන්ධො සුගුත්තො හොති සුරක්ඛිතො…පෙ॰… සද්ධම්මට්ඨිතියා පටිපන්නො හොතී”ති (පරි॰ 325)।
bod:යෙ චාපි සංවරමූලකා කුසලා ධම්මා වුත්තා භගවතා, විනයධරො පුග්ගලො තෙසං දායාදො; විනයමූලකත්තා තෙසං ධම්මානං। වුත්තම්පි හෙතං භගවතා – “විනයො සංවරත්ථාය, සංවරො අවිප්පටිසාරත්ථාය, අවිප්පටිසාරො පාමොජ්ජත්ථාය, පාමොජ්ජං පීතත්ථාය, පීති පස්සද්ධත්ථාය, පස්සද්ධි සුඛත්ථාය, සුඛං සමාධත්ථාය, සමාධි යථාභූතඤාණදස්සනත්ථාය, යථාභූතඤාණදස්සනං නිබ්බිදත්ථාය, නිබ්බිදා විරාගත්ථාය, විරාගො විමුත්තත්ථාය <pb M=1.78/>, විමුත්ති විමුත්තිඤාණදස්සනත්ථාය, විමුත්තිඤාණදස්සනං අනුපාදාපරිනිබ්බානත්ථාය। එතදත්ථා කථා, එතදත්ථා මන්තනා, එතදත්ථා උපනිසා, එතදත්ථං සොතාවධානං – යදිදං අනුපාදාචිත්තස්ස විමොක්ඛො”ති (පරි॰ 366)। තස්මා විනයපරියත්තියා ආයොගො කරණීයොති।
bod:එත්තාවතා ච යා සා විනයසංවණ්ණනත්ථං මාතිකා ඨපිතා තත්ථ –
gax:“වුත්තං යෙන යදා යස්මා, ධාරිතං යෙන චාභතං।
gae:යත්ථප්පතිට්ඨිතං චෙතමෙතං, වත්වා විධිං තතො”ති॥
bod:ඉමිස්සා තාව ගාථාය අත්ථො පකාසිතො විනයස්ස ච බාහිරනිදානවණ්ණනා යථාධිප්පායං සංවණ්ණිතා හොතීති।
cen:තතියසඞ්ගීතිකථා නිට්ඨිතා।
cen:බාහිරනිදානකථා නිට්ඨිතා।
